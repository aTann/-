## 十一家注孙子卷上
### 计篇

<style>
  small {
    color: #008800;
  }
</style>

<small>曹操曰：计者，选将、量敌、度地、料卒、远近、险易，计于庙堂也。◯李筌曰：计者，兵之上也。《太一遁甲》：「先以计神加德宫，以断主客成败。」故孙子论兵，亦以计为篇首。◯杜牧曰：计，算也。曰：计算何事？曰：下之五事，所谓道、天、地、将、法也。于庙堂之上，先以彼我之五事计算优劣，然后定胜负；胜负旣定，然后兴师动众。用兵之道，莫先此五事，故著为篇首耳。◯王晳曰：计者，谓计主将、天地、法令、兵众、士卒、赏罚也。◯张预曰：《管子》曰：「计先定于内，而后兵出境。」故用兵之道，以计为首也。或曰：兵贵临敌制宜，曹公谓「计于庙堂」者，何也？曰：将之贤愚，敌之强弱，地之远近，兵之众寡，安得不先计之？及乎两军相临，变动相应，则在于将之所裁，非可以隃度也。</small>

孙子曰：兵者，国之大事，<small>杜牧曰：《传》曰：「国之大事，在祀与戎。」◯张预曰：国之安危在兵。故讲武练兵，实先务也。</small>死生之地，存亡之道，不可不察也。<small>李筌曰：兵者凶器，死生、存亡系于此矣，是以重之，恐人轻行者也。◯杜牧曰：国之存亡，人之死生，皆由于兵，故须审察也。◯贾林曰：地，犹所也，亦谓陈师、振旅、战陈之地。得其利则生，失其便则死，故曰死生之地。道者，权机立胜之道。得之则存，失之则亡，故曰不可不察也。《书》曰：「有存道者，辅而固之；有亡道者，推而亡之。」◯梅尧臣曰：地有死生之势，战有存亡之道。◯王晳曰：兵举，则死生、存亡系之。◯张预曰：民之死生兆于此，则国之存亡见于彼。然死生曰地、存亡曰道者，以死生在胜负之地，而存亡系得失之道也，得不重慎审察乎？</small>

故经之以五事，校之以计，而索其情：<small>曹操曰：谓下五事七计，求彼我之情也。◯李筌曰：谓下五事也。校，量也。量计远近，而求物情以应敌。◯杜牧曰：经者，经度也。五者，即下所谓五事也。校者，校量也。计者，即篇首计算也。索者，搜索也。情者，彼我之情也。此言先须经度五事之优劣，次复校量计算之得失，然后始可搜索彼我胜负之情状。◯贾林曰：校量彼我之计谋，搜索两军之情实，则长短可知，胜负易见。◯梅尧臣曰：经纪五事，校定计利。◯王晳曰：经，常也，又经纬也。计者，谓下七计。索，尽也。兵之大经，不出道、天、地、将、法耳。就而校之以七计，然后能尽彼己胜负之情状也。◯张预曰：经，经纬也。上先经纬五事之次序，下乃用五事以校计彼我之优劣，探索胜负之情状。</small>一曰道，<small>张预曰：恩信使民。</small>二曰天，<small>张预曰：上顺天时。</small>三曰地，<small>张预曰：下知地利。</small>四曰将，<small>张预曰：委任贤能。</small>五曰法。<small>杜牧曰：此之谓五事也。◯王晳曰：此经之五事也。夫用兵之道，人和为本，天时与地利则其助也。三者具，然后议举兵。兵举，必须将能；将能然后法修。孙子所次，此之谓矣。◯张预曰：节制严明。夫将与法，在五事之末者，凡举兵伐罪，庙堂之上，先察恩信之厚薄，后度天时之逆顺，次审地形之险易，三者已熟，然后命将征之。兵旣出境，则法令一从于将。此其次序也。</small>

道者，令民与上同意也，<small>张预曰：以恩信道义抚众，则三军一心，乐为其用。《易》曰：「说以犯难，民忘其死。」</small>故可以与之死，可以与之生，而不畏危。<small>曹操曰：谓道之以教令。危者，危疑也。◯李筌曰：危，亡也。以道理众，人自化之，得其同用，何亡之有！◯杜牧曰：道者，仁义也。李斯间兵于荀卿，答曰：「彼仁义者，所以修政者也。政修则民亲其上，乐其君，轻为之死。」复对赵孝成王论兵曰：「百将一心，三军同力。臣之于君也，下之于上也，若子之事父、弟之事兄，若手臂之捍头目而覆胸臆也。」如此，始可令与上下同意、死生同致，不畏惧于危疑也。◯陈皥注同杜牧。◯孟氏曰：一作「人不疑」，谓始终无二志也；一作「人不危」。道，谓道之以政令，齐之以礼教，故能化服士民，与上下同心也。故用兵之妙，以权术为道。大道废而有法，法废而有权，权废而有势，势废而有术，术废而有数，大道沦替，人情讹伪，非以权数而取之，则不得其欲也。故其权术之道，使民上下同进趋，共爱憎，一利害，故人心归于德，得人之力，无私之至也。故百万之众，其心如一，可与俱同死力动，而不至危亡也。臣之于君，下之于上，若子之事父，弟之事兄，若手臂之捍头目而覆胸臆也。如此，始可与上同意、死生同致，不畏惧于危疑。◯贾林曰：将能以道为心，与人同利共患，则士卒服，自然心与上者同也。使士卒怀我如父母，视敌如仇雠者，非道不能也。黄石公云：「得道者昌，失道者亡。」○杜佑曰：谓导之以政令，齐之以礼教也。危者，疑也。上有仁施，下能致命也。故与处存亡之难，不畏倾危之败。若晋阳之围，沈灶产蛙，人无叛疑心矣。○梅尧臣曰：危，戾也。主有道，则政教行；人心同，则危戾去。故主安与安，主危与危。○王晳曰：道，谓主有道，能得民心也。夫得民之心者，所以得死力也；得死力者，所以济患难也。《易》曰：「悦以犯难，民忘其死。」如是，则安畏危难之事乎？◯张预曰：危，疑也。士卒感恩，死生存亡与上同之，决然无所疑惧。</small>

天者，阴阳、寒暑、时制也。<small>曹操曰：顺天行诛，因阴阳四时之制。故《司马法》曰：「冬夏不兴师，所以兼爱民也。」◯李筌曰：应天顺人，因时制敌。◯杜牧曰：阴阳者，五行、刑德、向背之类是也。今五纬行止，最可据验。巫咸、甘氏、石氏、唐蒙、史墨、梓慎、稗竈之徒，皆有著述，咸称秘奥，察其指归，皆本人事。《准星经》曰：「岁星所在之分，不可攻；攻之反受其殃也。」《左传》昭三十二年：「夏，吴伐越，始用师于越，史墨曰：『不及四十年，越其有吴乎？越得岁而吴伐之，必受其凶。』」注曰：「存亡之数，不过三纪。岁星三周三十六岁，故曰『不及四十年』也。」此年岁在星纪。星纪，其分也；岁星所在，其国有福，吴先用兵，故反受其殃。哀二十二年，越灭吴，至此三十八岁也。李淳风曰：「天下诛秦，岁星聚于东井。秦政𭧂虐，失岁星仁和之理，违岁星恭肃之道，拒谏信谗，是故胡亥终于灭亡。」复曰：「岁星清明润泽，所在之国分大吉。君令合于时，则岁星光熹，年丰人安；君尚𭧂虐，令人不便，则岁星色芒角而怒，则兵起。」由此言之，岁星所在，或有福德，或有灾祥，岂不皆本于人事乎？夫吴越之君，德均势敌。阖闾兴师，志于吞灭，非为拯民，故岁星福越而祸吴。秦之残酷，天下诛之，上合天意，故岁星祸秦而祚汉。荧惑，罚星也；宋景公出一善言，荧惑退移三舎，而延二十七年。以此推之，岁为善星，不福无道；火为罚星，不罚有德。举此二者，其他可知。况所临之分，随其政化之善恶，各变其本色，芒角大小，随为祸福，各随时而占之。淳风曰：「夫形器著于下，精象系于上。」近取之身，耳目为肝肾之用，鼻口实心腹所资，彼此影响，岂不然欤？《易》曰：「在天成象，在地成形，变化见矣。」盖本于人事而已矣。刑德向背之说，尤不足信。夫刑德天官之陈，背水陈者为绝纪，向山坂陈者为废军。武王伐纣，背济水向山坂而陈，以二万二千五百人，击纣之亿万而灭之。今可目睹者，国家自元和已至今，三十年间，凡四伐赵宼昭义军，加以数道之众，常号十万，围之临城县。攻其南，不拔；攻其北，不拔；攻其东，不拔；攻其西，不拔。其四度围之，通有十岁。十岁之内，东西南北，岂有刑德向背、王相吉辰哉？其不拔者，岂不曰：「城坚、池深、粮多、人一哉！」，复以往事验之，秦累世战胜，竟灭六国，岂天道二百年间常在乾方，福德常居鹑首？岂不曰穆公已还，卑身趋士，务耕战，明法令而致之乎？故梁惠王问尉缭子曰：「黄帝有刑德，可以百战百胜，其有之乎？」尉缭子曰：「不然。黄帝所谓刑德者，刑以伐之，德以守之，非世之所谓刑德也。」「夫举贤用能者，不时日而利；明法审令者，不卜筮而吉；贵功养劳者，不祷祠而福。」周武王伐纣，师次于汜水共头山，风雨疾雷，鼓旗毁折，王之骖乘惶惧欲死。太公曰：「夫用兵者，顺天道未必吉，逆之未必凶。若失人事，则三军败亡。且天道鬼神，视之不见，听之不闻，故智者不法，愚者拘之。若乃好贤而任能，举事而得时，此则不看时日而事利，不假卜筮而事吉，不待祷祠而福从。」遂命驱之前进。周公曰：「今时逆太岁，龟灼言凶，卜筮不吉，星凶为灾，请还师。」太公怒曰：「今纣剖比干，囚箕子，以飞廉为政，伐之有何不可？桔草朽骨，安可知乎！」乃焚龟折蓍，率众先涉，武王从之，遂灭纣。宋高祖围慕容超于广固，将攻城，诸将咸谏曰：「今往亡之日，兵家所忌。」高祖曰：「我往彼亡，吉孰大焉！」乃命悉登，遂克广固。后魏太祖武帝讨后燕慕容麟，甲子晦日进军，太史令晁崇奏曰：「昔纣以甲子日亡。」帝曰：「周武岂不以甲子日胜乎？」崇无以对。遂战，破之。后魏太武帝征夏赫连昌于统万城，师次城下，昌鼓噪而前。会有风雨从贼后来，太史进曰：「天不助人，将士饥渴，愿且避之。」崔浩曰：「千里制胜一日，岂得变易，风道在人，岂有常也！」帝从之。昌军大败。或曰：「如此者，阴阳向背，定不足信，孙子叙之，何也？」答曰：「夫𭧂君昏主，或为一宝一马，则必残人逞志，非以天道鬼神，谁能制止？」故孙子叙之，盖有深旨。寒暑时气，节制其行止也。周瑜为孙权数曹公四败，一曰：「今盛寒，马无稾草，驱中国士众，远涉江湖，不习水土，必生疾病，此用兵之忌也。」寒暑同归于天时，故联以叙之也。◯孟氏曰：兵者，法天运也。阴阳者，刚柔盈缩也。用阴，则沉虚固静；用阳，则轻捷猛厉。后则用阴，先则用阳。阴无蔽也，阳无察也。阴阳之象无定形，故兵法天。天有寒暑，兵有生杀；天则应杀而制物，兵则应机而制形。故曰「天」也。◯贾林曰：读「时制」为「时气」，谓从其善时，占其气候之利也。◯杜佑曰：谓顺天行诛，因阴阳四时刚柔之制。◯梅尧臣曰：兵必参天道，顺气候，以时制之，所谓制也。《司马法》曰：「冬夏不兴师，所以兼爱民也。」◯王晳曰：谓阴阳，总天道、五行、四时、风云、气象也，善消息之，以助军胜。然非异人特授其诀，则未由也。若黄石授书张良，乃《太公兵法》是也。意者岂天机神密，非常人所得知那？其诸十数家纷纭，抑未足以取审矣。寒暑，若吴起云：「疾风、大寒、盛夏、炎热」之类。时制，因时利害而制宜也。范蠡曰：「天时不作，弗为人客」是也。◯张预曰：夫阴阳者，非孤虚向背之谓也。盖兵自有阴阳耳。范蠡曰：「后则用阴，先则用阳；尽敌阳节，盈吾阴节而夺之。」又云：「设右为牝，益左为牡，早晏以顺天道。」李卫公解曰：「左右者，人之阴阳；早晏者，天之阴阳；竒正者，天人相变之阴阳。」此皆言兵自有阴阳、刚柔之用，非天官日时之阴阳也。今观尉缭子《天官〉之篇，则义最明矣。《太白阴经》亦有《天无阴阳〉之篇，皆著为卷首，欲以决世人之惑也。太公曰：「圣人欲止后世之乱，故作为谲书，以寄胜于天道，无益于兵也。」是亦然矣。唐太宗亦曰：「凶器无甚于兵。行兵苟便于人事，岂以避忌为疑也。」寒暑者，谓冬夏兴师也。汉征匈奴，士多堕指。马援征蛮，卒多疫死。皆冬夏兴师故也。时制者，谓顺天时而制征讨也。《太白阴经》言，天时者，乃水旱、蝗雹、荒乱之天时，非孤虚向背之天时也。</small>

地者，远近、险易、广狭、死生也。<small>曹操曰：言以九地形势不同，因时制利也。论在《九地篇》中。◯李筌曰：得形势之地，有死生之势。◯梅尧臣曰：知形势之利害。◯张预曰：凡用兵，贵先知地形。知远近，则能为迂直之计；知险易，则能审步骑之利；知广狭，则能度众寡之用；知死生，则能识战散之势也。</small>

将者，智、信、仁、勇、严也。<small>曹操曰：将宜五德备也。◯李筌曰：此五者，为将之德，故「师」有「丈人」之称也。◯杜牧曰：先王之道，以仁为首；兵家者流，用智为先。盖智者，能机权、识变通也；信者，使人不惑于刑赏也；仁者，爱人悯物，知勤劳也；勇者，决胜乘势，不逡巡也；严者，以威刑肃三军也。楚申包胥使于越，越王勾践将伐吴，问战焉，「夫战，智为始，仁次之，勇次之。不智，则不能知民之极，无以诠度天下之众寡；不仁，则不能与三军共饥劳之殃；不勇，则不能断疑以发大计也。◯贾林曰：专任智则贼，偏施仁则懦，固守信则愚，恃勇力则𭧂，令过严则残。五者兼备，各适其用，则可为将帅。◯梅尧臣曰：智能发谋，信能赏罚，仁能附众，勇能果断，严能立威。◯王晳曰：智者，先见而不惑，能谋虑，通权变也；信者，号令一也；仁者，惠抚恻隐，得人心也；勇者，徇义不惧，能果毅也；严者，以威严肃众心也。五者相须，阙一不可。故曹公曰：「将宜五德备也。」◯何氏曰：非智不可以料敌应机，非信不可以训人率下，非仁不可以附众抚士，非勇不可以决谋合战，非严不可以服强齐众。全此五才，将之体也。◯张预曰：智不可乱，信不可欺，仁不可𭧂，勇不可惧，严不可犯。五德皆备，然后可以为大将。</small>

法者，曲制、官道、主用也。<small>曹操曰：部曲、旛帜、金鼓之制也。官者，百官之分也。道者，粮路也。主者，主军费用也。◯李筌曰：曲，部曲也。制，节度也。官，爵赏也。道，路也。主，掌也。用者，军资用也。皆师之常法，而将所治也。◯杜牧曰：曲者，部曲队伍有分画也。制者，金鼓旌旗有节制也。官者，偏裨校列，各有官司也。道者，营陈开阖，各有道径也。主者，管库厮养，职守主张其事也。用者，车马器械，三军须用之物也。荀卿曰：「械用有数。」夫兵者，以食为本，须先计粮道，然后兴师。◯梅尧臣曰：曲制，部曲队伍分画必有制也。官道，裨校首长统率必有道也。主用，主军之资粮百物必有用度也。◯王晳曰：曲者，卒伍之属。制者，节制其行列进退也。官者，群吏偏裨也。道者，军行及所舎也。主者，主守其事。用者，凡军之用，谓辎重粮积之属。◯张预曰：曲，部曲也；制，节制也。官，谓分偏裨之任；道，谓利粮饷之路。主者，职掌军资之人；用者，计度费用之物。六者，用兵之要，宜处置有其法。</small>

凡此五者，将莫不闻，知之者胜，不知者不胜。<small>张预曰：已上五事，人人同闻；但深晓变极之理则胜，不然则败。</small>

故校之以计，而索其情。<small>曹操曰：同闻五者，将知其变极，即胜也。索其情者，胜负之情。◯杜牧曰：谓上五事，将欲闻知，校量计算彼我之优劣，然后搜索其情状，乃能必胜，不尔则败。◯贾林曰：《书》云：「非知之艰，行之惟艰。」◯王晳曰：当尽知也。言虽周知五事，待七计以尽其情也。◯张预曰：上已陈五事，自此而下，方考校彼我之得失，探索胜负之情状也。</small>

曰：主孰有道？<small>曹操曰：道德智能。◯李筌曰：孰，实也。有道之主，必有智能之将。范增辞楚，陈平归汉，即其义也。◯杜牧曰：孰，谁也。言我与敌人之主：谁能远佞亲贤，任人不疑也。◯杜佑曰：主，君也；道，道德也。必先考校两国之君，谁知谁否也。若荀息料虞公贪而好宝，宫之竒懦而不能强谏是也。◯梅尧臣曰：谁能得人心也。◯王晳曰：若韩信言项王匹夫之勇、妇人之仁，名虽为霸，实失天下心；谓汉王入武关，秋毫无所害，除秦苛法，秦民亡不欲大王王秦者是也。◯何氏曰：《书》曰：「抚我则后，虐我则雠。」抚虐之政，孰有之也。◯张预曰：先校二国之君，谁有恩信之道，即上所谓「令民与上同意」者之道也。若淮阴料项王仁勇过高祖，而不赏有功，为妇人之仁，亦是也。</small>将孰有能？<small>杜牧曰：将孰有能者，上所谓「智、信、仁、勇、严」也。◯梅尧臣同杜牧注。◯王晳曰：若汉王问魏大将柏直，曰：「是口尚乳臭，不能当韩信。」之类是也。◯张预曰：察彼我之将，谁有智、信、仁、勇、严之能。若汉高祖料魏将柏直不能当韩信之类也。</small>天地孰得？<small>曹操、李筌并曰：天时、地利。◯杜牧曰：天者，上所谓「阴阳、寒暑、时制」也；地者，上所谓「远近、险易、广狭、死生」也。◯杜佑曰：视两军所据，知谁得天时、地利。◯梅尧臣曰：稽合天时，审察地利。◯王晳同杜牧注。◯张预曰：观两军所举，谁得天时、地利。若魏武帝盛冬伐吴，慕容超不据大岘，则失天时、地利者也。</small>法令孰行？<small>曹操曰：设而不犯，犯而必诛。◯杜牧曰：县法设禁，贵贱如一。魏绛戮仆、曹公断发是也。◯杜佑曰：发号出令，校孰下不敢犯。◯梅尧臣曰：齐众以法，一众以令。◯王晳曰：孰能法明令便，人听而从。◯张预曰：魏绛戮扬干，穰苴斩庄贾，吕蒙诛乡人，卧龙刑马谡，兹所谓「设而不犯，犯而必诛。」，谁为如此？◯</small>兵众孰强？<small>杜牧曰：上下和同，勇于战为强，卒众车多为强。◯梅尧臣曰：内和外附。◯王晳曰：强弱足以相形而知。◯张预曰：车坚马良，士勇兵利，闻鼓而喜，闻金而怒，谁者为然？</small>士卒孰练？<small>杜牧曰：辨旌旗，审金鼓，明开合，知进退，闲驰逐，便弓矢，习击刺也。◯杜佑曰：知谁兵器强利、士卒简练者。故王子曰：「士不素习，当陈惶惑；将不素习，临陈暗变。」◯梅尧臣曰：车骑闲习，孰国精粗？◯王晳曰：孰训之精？◯何氏曰：勇怯强弱，岂能一概？◯张预曰：离合聚散之法，坐作进退之令，谁素闲习？</small>赏罚孰明？<small>杜牧曰：赏不僭，刑不滥。◯杜佑曰：赏善罚恶，知谁分明者。故王子曰：「赏无度，则费而无恩；罚无度，则戮而无威。」◯梅尧臣曰：赏有功，罚有罪。◯王晳曰：孰能赏必当功，罚必称情？◯张预曰：当赏者，虽仇怨必录；当罚者，虽父子不舎。又《司马法》曰：「赏不逾时，罚不迁列」，于谁为明？</small>吾以此知胜负矣。<small>曹操曰：以七事计之，知胜负矣。◯贾林曰：以上七事量校彼我之政，则胜败可见。◯梅尧臣曰：能索其情，则知胜负。◯张预曰：七事俱优，则未战而先胜；七事俱劣，则未战而先败。故胜负可预知也。◯</small>

将听吾计，用之必胜，留之；将不听吾计，用之必败，去之。<small>曹操曰：不能定计，则退而去也。◯杜牧曰：若彼自备护，不从我计，形势均等，无以相加，用战必败，引而去之。故《春秋》《传》曰：「允当则归」也。◯陈皥曰：孙武以书干阖闾曰：「听用吾计策，必能胜敌，我当留之不去；不听吾计策，必当负败，我去之不留。」以此感动阖闾，庶必见用。故阖闾曰：「子十三篇，寡人尽观之矣。」其时，阖闾行军用师，多自为将，故不言「主」而言「将」也。◯孟氏曰：将，裨将也。听吾计画而胜，则留之；违吾计画而败，则除去之。◯梅尧臣曰：武以十三篇干吴王阖闾，故首篇以此辞动之。谓王将听我计而用战必胜，我当留此也；王将不听我计而用战必败，我当去此也。◯王晳曰：将，行也；用，谓用兵耳。言行听吾此计，用兵则必胜，我当留；行不听吾此计，用兵则必败，我当去也。◯张预曰：将，辞也。孙子谓今将听吾所陈之计，而用兵则必胜，我乃留此矣；将不听吾所陈之计，而用兵则必败，我乃去之他国矣。以此辞激吴王而求用。</small>

计利以听，乃为之势，以佐其外；<small>曹操曰：常法之外也。◯李筌曰：计利旣定，乃乘形势之势也。佐其外者，常法之外也。◯杜牧曰：计算利害，是军事根本。利害已见听用，然后于常法之外，更求兵势，以助佐其事也。◯贾林曰：计其利，听其谋，得敌之情，我乃设竒谲之势以动之。外者，或傍攻，或后蹑，以佐正陈。◯梅尧臣曰：定计于内，为势于外，以助成胜。◯王晳曰：吾计之利已听，复当知应变，以佐其外。◯张预曰：孙子又谓吾所计之利，若已听从，则我当复为兵势，以佐助其事于外。盖兵之常法，即可明言于人；兵之利势，须因敌而为。</small>势者，因利而制权也。<small>曹操曰：制由权也，权因事制也。◯李筌曰：谋因事势。◯杜牧曰：自此便言常法之外：势。夫势者，不可先见，或因敌之害见我之利，或因敌之利见我之害，然后始可制机权而取胜也。◯梅尧臣曰：因利行权以制之。◯王晳曰：势者，乘其变者也。◯张预曰：所谓势者，须因事之利，制为权谋，以胜敌耳，故不能先言也。自此而后，略言权变。</small>

兵者，诡道也。<small>曹操曰：兵无常形，以诡诈为道。◯李筌曰：军不厌诈。◯梅尧臣曰：非谲不可以行权，非权不可以制敌。◯王晳曰：诡者，所以求胜敌；御众必以信也。◯张预曰：用兵虽本于仁义，然其取胜必在诡诈。故曳柴扬尘，栾枝之谲也；万弩齐发，孙膑之竒也；千牛俱奔，田单之权也；囊沙壅水，淮阴之诈也。此皆用诡道而制胜也。</small>故能而示之不能，<small>张预曰：实强而示之弱，实勇而示之怯，李牧败匈奴、孙膑斩庞㳙之类也。</small>用而示之不用，<small>李筌曰：言己实用师，外示之怯也。汉将陈豨反，连兵匈奴。高祖遣使十辈视之，皆言可击。复遣娄敬，报曰：「匈奴不可击。」上问其故，对曰：「夫两国相击，宜矜夸其长。今臣往，徒见羸老。此必能而示之不能，臣以为不可击也。」高祖怒曰：「齐虏以口舌得官，今妄沮吾众！」械娄敬于广武，以三十万众至白登。高祖为匈奴所围，七日乏食。此师外示之以怯之义也。◯杜牧曰：此乃诡诈藏形。夫形也者，不可使见于敌；敌人见形，必有应。《传》曰：「鸷鸟将击，必藏其形。」如匈奴示羸老于汉使之义也。◯杜佑曰：言己实能、用，外示之以不能、不用，使敌不我备也。若孙膑减竈而制庞㳙。◯王晳曰：强示弱，勇示怯，治示乱，实示虚，智示愚，众示寡，进示退，速示迟，取示舍，彼示此。◯何氏曰：能而示之不能者，如单于羸师诱高祖，围于平城是也。用而示之不用者，如李牧按兵于云中，大败匈奴是也。◯张预曰：欲战而示之退，欲速而示之缓，班超击莎车、赵奢破秦军之类也。</small>近而示之远，远而示之近。<small>李筌曰：令敌失备也。汉将韩信虏魏王豹，初陈舟欲渡临晋，乃潜师浮木罂，从夏阳袭安邑，而魏失备也。耿弇之征张步，亦先攻临淄，皆示远势也。◯杜牧曰：欲近袭敌，必示以远去之形；欲远袭敌，必示以近进之形。韩信盛兵临晋，而渡于夏阳，此乃示以近形而远袭敌也。后汉末，曹公袁绍相持官渡，绍遣将郭图、淳于琼、顔良等攻东郡太守刘延于白马。绍引兵至黎阳，将渡河。曹公北救延津，荀攸曰：「今兵少不敌，分兵势乃可。公致兵延津将欲渡，兵向其后，绍必西应之；然后轻兵袭白马，掩其不备，顔良可擒也。」公从之。绍闻兵渡，即留，分兵西应之。公乃引军行趋白马，未至十馀里，良大惊来战。使张辽、关羽前进击破，斩顔良，解白马围。此乃示以远形而近袭敌也。◯贾林曰：去就在我，敌何由知？◯杜佑曰：欲近而设其远也，欲远而设其近也。诳耀敌军，示之以远，本从其近，若韩信之袭安邑。◯梅尧臣曰：使其不能测。◯王晳同上注。◯何氏曰：远而示之近者，韩信陈舟临晋而渡夏阳是也。近而示之远者，晋侯伐虢，假道于虞是也。◯张预曰：欲近袭之，反示以远。吴与越夹水相距，越为左右句卒，相去各五里，夜争鸣鼓而进，吴人分以御之；越乃潜涉，当吴中军而袭之，吴大败是也。欲远攻之，反示以近。韩信陈兵临晋而渡于夏阳是也。</small>

利而诱之，<small>杜牧曰：赵将李牧，大纵畜牧人众满野，匈奴小入，佯北不胜，以数千人委之。单于闻之，大喜，率众大至。牧多为竒陈，左右夹击，大破杀匈奴十馀万骑也。◯贾林曰：以利动之，动而有形，我所以因形制胜也。◯梅尧臣曰：彼贪利，则以货诱之。◯何氏曰：利而诱之者，如赤眉委辎重而饵邓禹是也。◯张预曰：示以小利，诱而克之，若楚人伐绞，莫敖曰：「绞小而轻，请无捍采樵者以诱之。」于是绞人获楚三十人。明日，绞人争出，驱楚役徒于山中，楚人设伏兵于山下，而大败之是也。</small>乱而取之，<small>李筌曰：敌贪利必乱也。秦王姚兴征秃发傉檀，悉驱部内牛羊，散放于野，纵秦人虏掠。秦人得利，旣无行列，傉檀阴分十将，掩而击之，大败秦人，斩首七千馀级。「乱而取之」之义也。◯杜牧曰：敌有昏乱，可以乘而取之。《传》曰：「兼弱攻昧，取乱侮亡，武之善经也。」◯贾林曰：我令奸智乱之，候乱而取之也。◯梅尧臣曰：彼乱，则乘而取之。◯王晳曰：乱，谓无节制；取，言易也。◯张预曰：诈为纷乱，诱而取之。若吴越相攻，吴以罪人三千，示不整以诱越，罪人或奔或止，越人争之，为吴所败是也。言敌乱而后取者非也。《春秋》之法，凡书「取」者，言易也，鲁师取邿是也。</small>实而备之，<small>曹操曰：敌治实，须备之也。◯李筌曰：备敌之实。蜀将关羽，欲围魏之樊城，惧吴将吕蒙袭其后，乃多留备兵守荆州。蒙阴知其旨，遂诈之以疾；羽乃撤去备兵，遂为蒙所取，而荆州没吴，则其义也。◯杜牧曰：对垒相持，不论虚实，常须为备。此言居常无事，邻封接境，敌若修政治实，上下相爱，赏罚明信，士卒精练，即须备之，不待交兵然后为备也。◯陈皥曰：敌若不动完实，我当谨备，亦自实以备敌也。◯梅尧臣曰：彼实则不可不备。◯王晳曰：彼将有以击吾之不备也。◯何氏曰：彼敌但见其实，而未见其虚之形，则当蓄力而备之也。◯张预曰：《经》曰：「角之而知有馀不足之处。」有馀，则实也；不足，则虚也。言敌人兵势旣实，则我当为不可胜之计以待之，勿轻举也。李靖《军镜》曰：「观其虚则进，见其实则止。」</small>强而避之，<small>曹操曰：避其所长也。◯李筌曰：量力也。楚子伐随，随之臣季梁曰：「楚人上左，君必左，无与王遇；且攻其右，右无良焉，必败。偏败，众乃携矣。」少师曰：「不当王，非敌也。」不从。随师败绩，随侯逸。攻强之败也。◯杜牧曰：逃避所长。言敌人乘兵强气𨦣，则当须且回避之，待其衰懈，候其间隙而击之。晋末，岭南贼卢循、徐道覆乘虚袭建邺，刘裕御之，曰：「贼若新亭直上，且当避之；回泊蔡洲，乃成擒耳。」徐道覆欲焚舟直上，循以为不可，乃泊于蔡洲，竟以败灭。◯贾林曰：以弱制强，理须待变。◯杜佑曰：彼府库充实，士卒𨦣盛，则当退避以伺其虚懈，观变而应之。◯梅尧臣曰：彼强，则我当避其𨦣。◯王晳曰：敌兵精𨦣，我势寡弱，则须退避。◯张预曰：《经》曰：「无邀正正之旗，无击堂堂之陈。」言敌人行陈修整，节制严明，则我当避之，不可轻肆也。若秦晋相攻，交绥而退，盖各防其失败也。</small>怒而挠之，<small>曹操曰：待其衰懈也。◯李筌曰：将之多怒者，权必易乱，性不坚也。汉相陈平谋挠楚权，以太牢具进楚使，惊曰：「是亚父使邪？乃项王使邪！」此怒挠之者也。◯杜牧曰：大将刚戾者，可激之令怒，则逞志快意，志气挠乱，不顾本谋也。◯孟氏曰：敌人盛怒，当屈挠之。◯梅尧臣曰：彼褊急易怒，则挠之，使愤激轻战。◯王晳曰：敌持重，则激怒以挠之。◯何氏曰：怒而挠之者，汉兵击曹咎于汜水是也。◯张预曰：彼性刚忿，则辱之令怒，志气挠惑，则不谋而轻进。若晋人执宛春以怒楚是也。尉缭子曰：「宽不可激而怒。」言性宽者，则不可激怒而致之也。</small>卑而骄之，<small>李筌曰：币重而言甘，其志不小。后赵石勒称臣于王浚，左右欲击之，浚曰：「石公来，欲奉我耳。敢言击者斩！」设飨礼以待之。勒乃驱牛羊数万头，声言上礼，实以填诸街巷，使浚兵不得发。乃入蓟城，擒浚于厅，斩之而幷燕。卑而骄之，则其义也。◯杜牧曰：秦末，匈奴冒顿初立，东胡强，使使谓冒顿曰：「欲得头曼时千里马。」冒顿以问羣臣，羣臣皆曰：「千里马，国之宝，勿与。」冒顿曰：「奈何与人邻国，爱一马乎？」遂与之。居顷之，东胡使使来，曰：「愿得单于一阏氏。」冒顿问群臣，皆怒曰：「东胡无道，乃求阏氏，请击之！」冒顿曰：「与人邻国，爱一女子乎？」与之。居顷之，东胡复曰：「匈奴有弃地千里，吾欲有之。」冒顿问群臣，群臣皆曰：「与之亦可，不与亦可。」冒顿大怒曰：「地者，国之本也。本何可与！」诸言与者皆斩之。冒顿上马，令国中有后者斩。东袭东胡。东胡轻冒顿，不为之备，冒顿击灭之。冒顿遂西击月氏，南幷楼烦、白羊、河南，北侵燕、代，悉复收秦所使蒙恬所夺匈奴地也。◯陈皥曰：所欲必无所顾恡，子女以惑其心，玉帛以骄其志，范蠡、郑武之谋也。◯杜佑曰：彼其举国兴师，怒而欲进，则当外示屈挠，以高其志，俟惰归，要而击之。故王子曰：「善用法者，如狸之与鼠，力之与智，示之犹卑，静而下之。」◯梅尧臣曰：示以卑弱，以骄其心。◯王晳曰：示卑弱以骄之。彼不虞我，而击其间。◯张预曰：或卑辞厚赂，或羸师佯北，皆所以令其骄怠。吴子伐齐，越子率众而朝，王及列士皆有赂。吴人皆喜，惟子胥惧，曰：「是豢吴也！」后果为越所灭。楚伐庸，七遇皆北。庸人曰：「楚不足与战矣！」遂不设备。楚子乃为二队以伐之，遂灭庸。皆其义也。</small>佚而劳之，<small>一本作「引而劳之」。◯曹操曰：以利劳之。◯李筌曰：敌佚而我劳之者，善功也。吴伐楚，公子光问计于伍子肯，子胥曰：「可为三师以肄焉。我一师至，彼必尽众而出；彼出我归。亟肄以疲之，多方以误之，然后三师以继之，必大克。」从之。楚于是乎始病吴矣。◯杜牧曰：吴公子光问伐楚于伍员，员曰：「可为三军以肄焉。我一师至，彼必尽出；彼出则归。亟肄以疲之，多方以误之，然后三师以继之，必大克。」从之。于是子重一岁七奔命，于是乎始病吴，终入郢。后汉末，曹公旣破刘备，备奔袁绍，引兵欲与曹公战。别驾田丰曰：「操善用兵，未可轻举，不如以乆持之。将军据山河之固，有四州之地，外结英豪，内修农战，然后拣其精𨦣，分为竒兵，乘虚迭出，以扰河南；救右则击其左，救左则击其右，使敌疲于奔命，人不安业，我未劳而彼已困矣。不及三年，可坐克也。今释庙胜之策，而决成败于一战，悔无及也！」绍不从，故败。◯梅尧臣曰：以我之佚，待彼之劳。◯王晳曰：多竒兵也。彼出则归，彼归则出，救左则右，救右则左，所以罢劳之也。◯何氏曰：孙子有治力之法，以佚而待劳。故论敌佚，我宜多方以劳弊之，然后可以制胜。◯张预曰：我则力全，彼则道敝。若晋楚争郑，乆而不决；晋知武子乃分四军为三部，晋各一动，而楚三来，于是三驾而楚不能与之争。又申公巫臣教吴伐楚，于是子重一岁七奔命是也。</small>亲而离之。<small>曹操曰：以间离之。◯李筌曰：破其行约，间其君臣，而后攻也。昔秦伐赵，秦相应侯间于赵王曰：「我惟惧赵用括耳，廉颇易与也。」赵王然之，乃用括代颇，为秦所坑卒四十万于长平。则其义也。◯杜牧曰：言敌若上下相亲，则当以厚利啗而离间之。陈平言于汉王曰：「今项王骨鲠之臣，不过亚父、钟离昧、龙且、周殷之属，不过数人。大王诚能捐数万斤金，间其君臣，彼必内相诛；汉因举兵而攻之，灭楚必矣。」汉王然之，出黄金四万斤与平，使之反间。项王果疑亚父，不急击下荥阳，汉王遁去。◯陈皥曰：彼恡爵禄，此必捐之；彼啬财货，此必轻之；彼好杀罚，此必缓之。因其上下相猜，得行离间之说。由余所以归秦，英布所以佐汉也。◯杜佑曰：以利诱之，使五间并入，辩士驰说，亲彼君臣，分离其形势。若秦遣反间，欺诳赵君，使废廉颇而任赵奢之子，卒有长平之败。◯梅尧臣同杜牧注。◯王晳曰：敌相亲，当以计谋离间之。◯张预曰：或间其君臣，或间其交援，使相离贰，然后图之。应侯间赵而退廉颇，陈平间楚而逐范增，是君臣相离也。秦晋相合以伐郑，烛之武夜出，说秦伯曰：「今得郑，则归于晋，无益于秦也。不如舍郑以为东道主。」秦伯悟而退师。是交援相离也。</small>

攻其无备，出其不意。<small>曹操曰：击其懈怠，出其空虚。◯李筌曰：击懈怠，袭空虚。◯杜牧曰：击其空虚，袭其懈怠。◯孟氏曰：击其空虚，袭其懈怠，使敌不知所以备也。故曰：兵者无形为妙。太公曰：「动莫神于不意，谋莫善于不识。」◯梅尧臣、王晳二注同上。◯何氏曰：攻其无备者，魏太祖征乌桓，郭嘉曰：「胡恃其远，必不设备，因其无备，卒然击之，可破灭也。」太祖行至易水，嘉曰：「兵贵神速。今千里袭人，辎重多，难以趋利，不如轻兵兼道以出，掩其不意。」乃密出卢龙塞，直指单于庭，合战，大破之。唐李靖陈十策以图萧铣，总管三军之任，一以委靖。八月，集兵夔州，铣以时属秋潦，江水泛涨，三峡路危，必谓靖不能进，遂不设备。九月，靖率兵而进，曰：「兵贵神速，机不可失。今兵始集，铣尚未知。乘水涨之势，倏忽至城下，所谓疾雷不及掩耳。纵使知我，仓卒无以应敌，此必成擒也。」进兵至夷陵，铣始惧，召兵江南，果不能至。勒兵围城，铣遂降。出其不意者，魏末，遣将锺会、邓艾伐蜀，蜀将姜维守剑阁，锺会攻维，未克。艾上言：「请从阴平，由邪径出剑阁，西入成都。竒兵冲其腹心，剑阁之军必还赴涪，则会方轨而进；剑阁之军不还，则应涪之兵寡矣。《军志》云：「攻其无备，出其不章。今掩其空虚，破之必矣。」冬十月，艾自阴平行无人之地七百馀里，凿山通道，造作桥阁，山高谷深，至为艰险。又粮运将匮，濒于危殆。艾以毡自裹，推转而下；将士皆攀木缘崖，鱼贯而进。朱登至江油，蜀守将马邈降。诸葛瞻自涪还绵竹，列陈相拒。大败之，斩瞻及尚书张遵等。进军至成都，蜀主刘禅降。又齐神武为东魏将，率兵伐西魏，屯军蒲坂，造三道浮桥渡河，又遣其将窦泰趣潼关，高敖曹围洛州。西魏将周文帝出军广阳，召诸将谓曰：「贼今掎吾三面，又造桥于河，示欲必渡，欲缀吾军，使窦泰得西入耳。乆与相持，其计得行，非良策也。且高欢用兵，常以泰为先驱，其下多𨦣卒，屡胜而骄。今出其不意，袭之必克。克泰，则欢不战而自走矣。」诸将咸曰：「贼在近，舍而远袭，事若蹉跌，悔无可及。」周文曰：「欢前再袭潼关，吾军不过霸上。今者大来，兵未出郊，贼顾谓吾但自守耳，无远鬬意。又狃于得志，有轻我心，乘此击之，何往不克！贼虽造桥，未能径渡，比五日中，吾取窦泰必矣。公等勿疑。」周文遂率骑六千还长安，声言欲往陇右。辛亥，潜出军，癸丑晨，至潼关。窦泰卒闻军至，惶惧依山为陈，未及成列，周文击破之，斩泰，传首长安。高敖曹适陷洛州，闻泰没，烧辎重，弃城而走。◯张预曰：攻无备者，谓懈怠之处，敌之所不虞者则击之。若燕人畏郑三军，而不虞制人，为制人所败是也。出不意者，谓虚空之地，敌不以为虑者，则袭之。若邓艾伐蜀，行无人之地七百馀里是也。</small>

此兵家之胜，不可先传也。<small>曹操曰：传，犹泄也。兵无常势，水无常形，临敌变化，不可先传也。故料敌在心，察机在目也。◯李筌曰：无备不意，攻之必胜，此兵之要，秘而不传也。◯杜牧曰：传，言也。此言上之所陈，悉用兵取胜之策，固非一定之制。见敌之形，始可施为，不可先事而言也。◯梅尧臣曰：临敌应变制宜，岂可预前言之。◯王晳曰：夫校计行兵，是谓常法；若乘机决胜，则不可预传述也。◯张预曰：言上所陈之事，乃兵家之胜策，须临敌制宜，不可以预先传言也。</small>

夫未战而庙算胜者，得算多也；未战而庙算不胜者，得算少也。多算胜，少算不胜，而况于无算乎！吾以此观之，胜负见矣。<small>曹操曰：以吾道观之矣。◯李筌曰：夫战者，决胜庙堂，然后与人争利。凡伐叛怀远，推亡固存，兼弱攻昧，皆物情之所出。中外离心，如商周之师者，是为未战而庙算胜。《太一遁甲》置算之法，因六十算已上为多算，六十算已下为少算。客多算临少算，主人败；客少算临多算，主人胜。此皆胜败易见矣。◯杜牧曰：庙算者，计算于庙堂之上也。◯梅尧臣曰：多算，故未战而庙谋先胜；少算，故未战而庙谋不胜。是不可无算矣。◯王晳曰：此惧学者惑不可先传之说，故复言《计篇》义也。◯何氏曰：计有巧拙，成败系焉。◯张预曰：古者兴师命将，必致斋于庙，授以成算，然后遣之，故谓之「庙算」。筹策深远，则其计所得者多，故未战而先胜。谋虑浅近，则其计所得者少，故未战而先负。多计胜少计，其无计者，安得无败？故曰：「胜兵先胜而后求战，败兵先战而后求胜。」有计无计，胜负易见。</small>

### 作战篇

<small>曹操曰：欲战，必先算其费，务因粮于敌也。◯李筌曰：先定计，然后修战具，是以《战》次《计》之篇也。◯王晳曰：计以知胜，然后兴战，而具军费，犹不可以乆也。◯张预曰：计算已定，然后完车马，利器械，运粮草，约费用，以作战备，故次《计》。</small>

孙子曰：凡用兵之法，驰车千驷，革车千乘，带甲十万。<small>曹操曰：驰车，轻车也，驾驷马。革车，重车也，言万骑之重。车驾四马，率三万军。养二人，主炊；家子一人，主保固守衣装。廐二人，主养马。凡五人。歩兵十人，重以大车驾牛，养二人。主炊；家子一人，主守衣装；凡三人也。带甲十万，士卒数也。◯李筌曰：驰车，战车也。革车，轻车也。带甲，歩卒。车一两，驾以驷马，歩卒七十人，计千驷之军，带甲七万，马四千匹。孙子约以军资之数，以十万为率，则百万可知也。◯杜牧曰：轻车，乃战车也。古者车战，革车，辎车，重车也，载器械、财货、衣装也。《司马法》曰：「一车，甲士三人，歩卒七十二人，炊家子十人，固守衣装五人，廐养五人，樵汲五人，轻车七十五人，重车二十五人。」故二乘兼一百人，为一队。举十万之众，革车千乘，校其费用支计，则百万之众皆可知也。◯梅尧臣曰：驰车，轻车也。革车，重车也。凡轻车一乘，甲士、歩卒二十五人；重车一乘，甲士、歩卒七十五人。举二车各千乘，是带甲者十万人。◯王晳曰：曹公曰：「轻车也，驾驷马。凡千乘。」晳谓：驰车，谓驾革车也。一乘四马为驷，千驷则革车千乘。曹公曰：「重车也。」晳谓：革车，兵车也。有五戎千乘之赋，诸侯之大者。曹公曰：「带甲十万，歩卒数也。」晳谓井田之法，甸出兵车一乘，甲士三人，歩卒七十二人，千乘总七万五千人，此言带甲十万，岂当时权制欤？◯何氏曰：十万，举成数也。张预曰：驰车，即攻车也；革车，即守车也。按曹公《新书》云：「攻车一乘，前拒一队，左右角二队，共七十五人。守车一乘，炊子十人，守装五人，廐飬五人，樵汲五人，共二十五人。攻守二乘，凡一百人。」兴师十万，则用车二千，轻重各半，与此同矣。</small>

千里馈粮，<small>曹操曰：越境千里。◯李筌曰：道理县远。</small>则內外之费，宾客之用，胶漆之材，车甲之奉，日费千金，然后十万之师举矣。<small>曹操曰：谓购赏犹在外。◯李筌曰：夫军出于外，则帑藏竭于內。举千金者，言多费也。千里之外赢粮，则二十人奉一人也。◯杜牧曰：军有诸侯交聘之礼，故曰「宾客」也。车甲器械，完缉修缮，言胶漆者，举其微细。千金者，言费用多也，犹赠赏在外也。◯贾林曰：计费不足，未可以兴师动众，故李太尉曰：「三军之门，必有宾客论议。」◯梅尧臣曰：举师十万，馈粮千里，日费如此。师乆之戒也。◯王晳曰：內谓国中，外谓军所也。宾客，若诸侯之使及军中宴飨吏士也。胶漆、车甲，举细与大也。◯何氏曰：老师费财，智者虑之。张预曰：去国千里，即当因粮。若须供饷，则內外骚动，疲困于路，蠹耗无极也。宾客者，使命与游士也。胶漆者，修饰器械之物也。车甲者，膏辖金革之类也。约其所费，日用千金，然后能兴十万之师。千金，言重费也，购赏犹在外。</small>

其用战也胜，乆则钝兵挫𨦣，攻城则力屈。<small>曹操曰：钝，弊也；屈，尽也。◯杜牧曰：胜乆，谓淹乆而后能胜也。言与敌相持，乆而后胜，则甲兵钝弊，𨦣气挫衂，攻城则人力殚尽。屈，折也。◯贾林曰：战虽胜人，乆则无利。兵贵全胜，钝兵挫𨦣，士伤马疲则屈。◯梅尧臣曰：虽胜且乆，则必兵仗钝弊而军气挫𨦣；攻城而乆，则力必殚屈。◯王晳曰：屈，穷也。求胜以乆，则钝弊折挫，攻城则益甚也。◯张预曰：及交兵合战也，乆而后能胜，则兵疲气沮矣。千里攻城，力必困屈。</small>

乆𭧂师则国用不足。<small>孟氏曰：乆𭧂师，露众千里之外，则军国费用不足相供。◯梅尧臣曰：师乆𭧂于外，则输用不给。◯张预曰：日费千金，师乆𭧂，则国用岂能给？若汉武帝穷征深讨，乆而不解，及其国用空虚，乃下哀痛之诏是也。</small>

夫钝兵挫𨦣，屈力殚货，则诸侯乘其弊而起，虽有智者，不能善其后矣。<small>李筌曰：十万众举，日费千金，非唯顿挫于外，亦财殚于內。是以圣人无𭧂师也。隋大业初，炀帝重兵好征，力屈雁门之下，兵挫辽水之上，疏河引淮，转输弥广，出师万里，国用不足。于是杨玄感、李密乘其弊而起，纵苏威、高熲，岂能为之谋也？◯杜牧曰：盖以师乆不胜，财力俱困，诸侯乘之而起，虽有智能之士，亦不能于此之后，善为谋画也。◯贾林曰：人离财竭，虽伊、吕复生，亦不能救此亡败也。◯杜佑曰：虽当时有用兵之术，不能防其后患。◯梅尧臣曰：取胜攻城，𭧂师且乆，则诸侯乘此弊而起袭我。我虽有智将，不能制也。◯王晳曰：以其弊甚，必有危亡之忧。◯何氏曰：其后，谓兵不胜而敌乘其危殆，虽智者不能尽其善计而保全。◯张预曰：兵已疲矣，力已困矣，财已匮矣。隣国因其罢弊，起兵以袭之，则纵有智能之人，亦不能防其后患。若吴伐楚，入郢，乆而不归，越兵遂入吴。当是时，虽有伍员、孙武之徒，何尝能为善谋于后乎？</small>

故兵闻拙速，未睹巧之乆也。<small>曹操、李筌曰：虽拙，有以速胜。未睹者，言其无也。◯杜牧曰：攻取之间，虽拙于机智，然以神速为上。盖无老师、费财、钝兵之患，则为巧矣。◯孟氏曰：虽拙，有以速胜。◯陈皥曰：所谓疾雷不及掩耳，卒电不及瞬目。◯杜佑注同孟氏。◯梅尧臣曰：拙尚以速胜，未见工而乆可也。◯王晳曰：晳谓乆则师老财费、国虚人困。巧者，保无斯患也。◯何氏曰：速虽拙，不费财力也。乆虽巧，恐生后患也。后秦姚苌与符登相持，苌将苟曜据逆万堡，密引符登。苌与登战，败于马头原，收众复战。姚硕德谓诸将曰：「上愼于轻战，毎欲以计取之。今战旣失利，而更逼贼，必有由也。」苌闻而谓硕德曰：「登用兵迟缓，不识虚实，今轻兵直进，径据吾东，必苟曜与之连结也。事乆变成，其祸难测，所以速战者，欲使苟曜竪子谋之未就，好之未深耳。」果大败之。武后初，徐敬业举兵于江都，称匡复皇家。以盩厔尉、魏思恭为谋主。问计于思恭，对曰：「明公旣以太后幽絷少主，志在匡复，兵贵拙速，宜早渡淮北，亲率大众，直入东都。山东将士知公有勤{{王之举，必以死从。此则指日刻期，天下必定。」敬业欲从其策，薛璋又说曰：「金陵之地，王气已见，宜早应之，兼有大江设险，足可以自固。请且攻取常、润等州，以为王霸之业，然后率兵北上，鼓行而前，此则退有所归，进无不利，实良策也。」敬业以为然，乃自率兵四千人，南渡以击润州。思恭密谓杜求仁曰：「兵势宜合，不可分。今敬业不知幷力渡淮，率山东之众以合洛阳，必无能成事。」果败。◯张预曰：但能取胜，则宁拙速，而无巧乆。若司马宣王伐上庸，以一月图一年，不计死伤，与粮竞者，斯可谓欲拙速也。</small>

夫兵乆而国利者，未之有也。<small>李筌曰：《春秋》曰：「兵犹火也，弗戢，将自焚。」◯贾林曰：兵乆无功，诸侯生心。◯杜佑曰：兵者凶器，乆则生变。若智伯围赵，逾年不归，卒为襄子所擒，身死国分。故《新序》传曰：「好战穷武，未有不亡者也。」◯梅尧臣曰：力屈货殚，何利之有？◯张预曰：师老财竭，于国何利？</small>

故不尽知用兵之害者，则不能尽知用兵之利也。<small>李筌曰：利害相依之所生，先知其害，然后知其利也。◯杜牧曰：害之者，劳人费财；利之者，吞敌拓境。苟不顾己之患，则舟中之人尽为敌国，安能取利于敌人哉？◯贾林曰：将骄卒惰，贪利忘变，此害最甚也。◯杜佑曰：言谋国动军，行师不先虑危亡之祸，则不足取利也。若秦伯见袭郑之利，不顾崤函之败；吴王矜伐齐之功，而忘姑苏之祸也。◯梅尧臣曰：不再籍，不三载，利也。百姓虚，公家费，害也。苟不知害，又安知利？◯王晳曰：乆而能胜，未免于害；速，则利斯尽也。◯张预曰：先知老师殚货之害，然后能知擒敌制胜之利。</small>

善用兵者，役不再籍，粮不三载。<small>曹操曰：籍，犹赋也。言初赋民而便取胜，不复归国发兵也。始载粮，后遂因食于敌，还兵入国，不复以粮迎之也。◯李筌曰：籍，书也。不再籍书，恐人劳怨生也。秦发关中之卒，是以有陈、吴之难也。军出，度远近馈之；军入，载粮迎之，谓之三载。越境，则馆榖于敌，无三载之义也。◯杜牧曰：审敌可攻，审我可战，然后起兵，便能胜敌而还。郑司农《周礼》注曰：「役谓发兵起役，籍乃伍籍也。」比参为伍，因內政寄军令，以伍籍发军起役也。◯陈皥曰：籍，借也，不再借民而役也。粮者，往则载焉，归则迎之，是不三载也。不困乎兵，不竭乎国，言速而利也。◯梅尧臣同陈皥注。◯王晳同曹操注。◯张预曰：役谓兴兵动众之役，故《师卦》注曰：「任大役重，无功则凶。」。籍，谓调兵之符籍。故汉制有尺籍伍符，言一举则胜，不可再籍兵役于国也。粮始出则载之，越境则掠之，归国则迓之，是不三载也。此言兵不可乆𭧂也。</small>

取用于国，因粮于敌，故军食可足也。<small>曹操曰：兵甲战具，取用国中，粮食因敌也。◯李筌曰：具我戎器，因敌之食，虽出师千里，无匮乏也。◯杜佑曰：兵甲战具取用国中，粮食因敌也。取资用于我国，因粮食于敌家也。晋师馆谷于楚是也。◯梅尧臣曰：军之须用取于国，军之粮饷因于敌。◯何氏曰：因，谓兵出境，钞聚掠野，至于克敌，拔城得其储积也。◯张预曰：器用取于国者，以物轻而易致也。粮食因于敌者，以粟重而难运也。夫千里馈粮，则士有饥色，故因粮则食可足。</small>国之贫于师者远输，远输则百姓贫。<small>李筌曰：兵役数起，而赋敛重。◯杜牧曰：《管子》曰：「粟行三百里，则国无一年之积；粟行四百里，则国无二年之积；粟行五百里，则众有饥色。」此言粟重物轻也，不可推移。推移之，则农夫耕牛俱失南亩，故百姓不得不贫也。◯贾林曰：远输则财耗于道路，弊于转运，百姓日贫。◯孟氏曰：兵车转运千里之外，财则费于道路，人有困穷者。◯张预曰：以七十万家之力，供饷十万之师于千里之外，则百姓不得不贫。</small>

近于师者贵卖，贵卖则百姓财竭。<small>曹操曰：军行已出界，近师者贪财，皆贵卖，则百姓虚竭也。◯李筌曰：夫近军必有货易，百姓徇财殚产而从之，竭也。◯贾林曰：师徒所聚，物皆𭧂贵。人贪非常之利，竭财物以卖之，初虽获利殊多，终当力疲货竭。又云：旣有非常之敛，故卖者求价无厌，百姓竭力买之，自然家国虚尽也。◯杜佑曰：言近军师，市多非常之卖，当时贪贵以趋末利，然后财货殚尽，家国虚也。◯梅尧臣曰：远者供役以转馈，近者贪利而贵卖，皆贫国匮民之道也。◯王晳曰：夫远输则人劳费，近市则物腾贵，是故乆师则为国患也。曹公曰：「军行已出界，近于师者贪财，皆贵卖。」晳谓：将出界也。◯张预曰：近师之民，必贪利而贵货，其物于远来输饷之人，则财不得不竭。</small>财竭则急于丘役。<small>张预曰：财力殚竭，则丘井之役，急迫而不易供也。或曰：丘役，谓如鲁成公作丘甲也。国用急迫，乃使丘出甸赋，违常制也。丘，十六井；甸，六十四井。</small>力屈、财殚，中原內虚于家。百姓之费，十去其七。<small>曹操曰：丘，十六井也。百姓财殚尽而兵不解，则运粮尽力于原野也。十去其七者，所破费也。◯李筌曰：兵乆不止，男女怨旷，困于输挽丘役，力屈财殚，而百姓之费，十去其七。◯杜牧曰：《司马法》曰：「六尺为歩，歩百为亩，亩百为夫，夫三为屋，屋三为井，四井为邑，四邑为丘，四丘为甸。」丘盖十六井也。丘有戎马一匹、牛四头。甸有戎马四匹、牛十六头。丘车一乘，甲士三人，歩卒七十二人。」今言兵不解，则丘役益急，百姓粮尽财竭，力尽于原野，家业十耗其七也。◯陈皥曰：丘，聚也。聚敛赋役以应军须，如此，则财竭于人，人无不困也。◯王晳曰：急者，𭧂于常赋也。若鲁成公作丘甲是也。如此，则民费太半矣。要见公费差减，故云十七。曹公曰：「丘，十六井。兵不解，则运粮尽力于原野。」◯何氏曰：国以民为本，民以食为天。居人上者宜乎重惜。◯张预曰：运粮则力屈，输饷则财殚。原野之民，家产內虚，度其所费，十无其七也。</small>公家之费，破车罢马，甲胄矢弩，戟楯蔽橹，丘牛大车，十去其六。<small>一本作「十去其七」。◯曹操曰：丘牛，谓丘邑之牛。大车，乃长毂车也。◯李筌曰：丘，大也。此数器者，皆军之所须。言远近之费，公家之物，十损于七也。◯梅尧臣曰：百姓以财粮力役奉军之费，其资十损乎七。公家以牛马器仗奉军之费，其资十损乎六。是以竭赋穷兵，百姓弊矣。役急民贫，国家虚矣。◯王晳曰：楯，干也。蔽，可以屏蔽。橹，大楯也。丘牛，古所谓匹马丘牛也。大车，牛车也。《易》曰：「大车以载。」◯张预曰：兵以车马为本，故先言车马。疲，敝也。蔽橹，楯也；今谓之彭排。丘牛，大牛也。大车，必革车也。始言破车疲马者，谓攻战之驰车也。次言丘牛大车者，即辎重之革车也。公家车马器械，亦十损其六。</small>

故智将务食于敌，食敌一锺，当吾二十锺，𦮼秆一石，当吾二十石。<small>曹操曰：六斛四㪷为锺。𦮼，豆稭也。秆，禾藁也。石者，一百二十斤也。转输之法，费二十石得一石。一云：𦮼，音忌，豆也。七十斤为一石。当吾二十，言远费也。◯杜牧曰：六石四㪷为一锺。一石，一百二十斤。𦮼，豆稭也。秆，禾藁也。或言：𦮼，秆藁也。秦攻匈奴，使天下运粮，起于黄腄、琅琊负海之郡，转输北河，率三十锺而致一石。汉武建元中，通西南夷，作者数万人，千里负担馈粮，率十馀锺致一石。今校《孙子》之言「食敌一锺，当吾二十锺。」盖约平地千里转输之法，费二十石得一石，不约道里，盖漏阙也。黄腄，音直瑞反，又音谁，在东莱。北河即今之朔方郡。◯李筌曰：远师，转一锺之粟，费二十锺方可达军。将之智也，务食于敌以省己之费也。◯孟氏曰：十斛为锺，计千里转运，道路耗费，二十锺可致一锺于军中矣。◯梅尧臣注同曹操。◯王晳曰：曹公曰：「𦮼，豆稭也。秆，藁也。石者，百二十斤也。转输之法，费二十乃得一。」晳谓：上文「千里馈粮」，则转输之法谓千里耳。𦮼，今作「萁」。秆，故书为「芉」当作「秆」。◯张预曰：六石四斗为锺，一百二十斤为石。𦮼，豆稭也。秆，禾藁也。千里馈粮，则费二十锺、石，而得一锺、石到军所。若越险阻，则犹不啻。故秦征匈奴，率三十锺而致一石。此言能将必因粮于敌也。</small>故杀敌者，怒也。<small>曹操曰：威怒以致敌。◯李筌曰：怒者，军威也。◯杜牧曰：万人非能同心皆怒，在我激之以势使然也。田单守即墨，使燕人劓降者，掘城中人坟墓之类是也。◯贾林曰：人之无怒，则不肯杀。◯王晳曰：兵主威怒。◯何氏曰：燕围齐之即墨，齐之降者尽劓。齐人皆怒，愈坚守。田单又纵反间曰：「吾惧燕人掘吾城外冢墓，戮辱先人，可为寒心。」燕军尽掘壠墓，烧死人。即墨人从城上望见，皆泣涕，其欲出战，怒自十倍。单知士卒可用，遂破燕师。后汉班超使西域，到鄯善，会其吏士三十六人，与共饮。酒酣，因激怒之曰：「今俱在絶域，欲立大功以求富贵。虏使到裁数日，而王礼貌即废，如收吾属送匈奴，骸骨长为犲狼食矣。」官属皆曰：「今在危亡之地，死生从司马。」超曰：「不入虎穴，不得虎子。当今之计，独有因夜以火攻虏，使彼不知我多少，必大震怖，可殄尽也。灭此虏，则功成事立矣。」众曰：「善。」。初夜，将吏士奔虏营。会天大风，超令十人持鼓，藏虏舎后，约曰：「见火燃，皆当鸣鼓大呼。」馀人悉持弓弩，夹门而伏。超顺风纵火，虏众惊乱，众悉烧死。蜀庞统劝刘备袭益州牧刘璋，备曰：「此大事，不可仓卒。」及璋使备击张鲁，乃从璋求万兵及资寳，欲以东行。璋但许兵四千，其馀皆给半。备因激怒其众曰：「吾为益州征强敌，师徒勤瘁，不遑宁居。今积帑藏之财，而恡于赏功。望士大夫为出死力战，其可得乎！」由是相与破璋。◯张预曰：激吾士卒，使上下同怒，则敌可杀。《尉缭子》曰：「民之所以战者，气也。」，谓气怒则人人自战。</small>取敌之利者，货也。<small>曹操曰：军无财，士不来。军无赏，士不往。◯李筌曰：利者，益军实也。◯杜牧曰：使士见取敌之利者，货财也。谓得敌之货财，必以赏之，使人皆有欲，各自为战。后汉荆州刺史度尚，讨桂州贼帅卜阳、潘鸿等，入南海，破其三屯，多获珍寳。而鸿等党聚犹众，士卒骄富，莫有鬬志。尚曰：「卜阳、潘鸿，作贼十年，皆习于攻守。当须诸郡倂力，可攻之。今军恣听射猎。」兵士喜悦，大小相与从禽。尚乃密使人潜焚其营，珍积皆尽。猎者来还，莫不泣涕。尚曰：「卜阳等财货足富数世，诸卿但不倂力耳。所亡少少，何足介意！」众闻，咸愤踊愿战。尚令秣马蓐食，明晨径赴贼屯。阳、鸿不设备，吏士乘𨦣，遂破之。此乃是也。◯孟氏同杜牧注。◯杜佑曰：人知胜敌有厚赏之利，则冒白刃、当矢石而乐以进战者，皆货财酬勲赏劳之诱也。◯梅尧臣曰：杀敌则激吾人以怒，取敌则利吾人以货。◯王晳曰：谓设厚赏耳。若使众贪利自取，则或违节制耳。◯张预曰：以货啗士，使人自为战，则敌利可取。故曰：「重赏之下，必有勇夫。」◯皇朝太祖命将伐蜀，谕之曰：「所得州邑当与我，倾竭帑库以飨士卒。国家所欲，惟土疆耳。」于是将吏死战，所至皆下，遂平蜀。</small>故车战，得车十乘已上，赏其先得者，<small>曹操曰：以车战，能得敌车十乘已上，赏赐之。不言车战得车十乘已上者赏之，而言赏得者何？言欲开示赏其所得车之卒也。陈车之法：五车为队，仆射一人；十车为官，卒长一人。车满十乘，将吏二人。因而用之，故别言赐之，欲使将恩下及也。或曰：言使自有车十乘已上，与敌战，但取其有功者赏之，其十乘已下，虽一乘独得，馀九乘皆赏之，所以率进励士也。◯李筌曰：重赏而劝进也。◯杜牧曰：夫得车十乘已上者，盖众人用命之所致也，若徧赏之，则力不足。与其所获之车，公家仍自以财货赏其唱谋先登者，此所以劝励士卒。故上文云：「取敌之利者，货也。」言十乘者，举其纲目也。◯贾林曰：劝未得者，使自勉也。◯梅尧臣曰：徧赏则难周，故奖一而劝百也。◯王晳曰：以财赏其所先得之卒。◯张预曰：车一乘，凡七十五人。以车与敌战，吾士卒能获敌车十乘已上者，吾士卒必不下千馀人也。以其人众，故不能徧赏，但以厚利赏其陷陈先获者，以劝馀众。古人用兵，必使车夺车，骑夺骑，歩夺歩。故吴起与秦人战，令三军曰：「若车不得车，骑不得骑，徒不得徒，虽破军，皆无功。」</small>而更其旌旗，<small>曹操曰：与吾同也。◯李筌曰：恶色与吾同。◯贾林曰：令不识也。◯张预曰：变敌之色，令与己同。</small>车杂而乘之，<small>曹操曰：不独任也。◯李筌曰：夫降虏之旌旗必更其色而杂其事，车乃可用也。◯杜牧曰：士卒自获敌车，任杂然自乘之，官不录也。◯梅尧臣曰：车许杂乘，旗无因故。◯王晳曰：谓得敌车，可与我车杂用之也。◯张预曰：己车与敌车参杂而用之，不可独任也。</small>卒善而养之，<small>张预曰：所获之卒，必以恩信抚养之，俾为我用。</small>是谓胜敌而益强。<small>曹操曰：益己之强。◯李筌曰：后汉光武破铜马贼于南阳，虏众数万，各配部曲，然人心未安。光武令各归本营，乃轻行其间以劳之。相谓曰：「萧王推赤心置人腹中，安得不投死乎！」于是汉益振。则其义也。◯杜牧曰：得敌卒也，因敌之资，益己之强。◯梅尧臣曰：获卒则任其所长，养之以恩，必为我用也。◯王晳曰：得敌卒则养之，与吾卒同。善者，谓勿侵辱之也。若厚抚初附，或失人心。◯何氏曰：因敌以胜敌，何往不强？◯张预曰：胜其敌而获其车与卒，旣为我用，则是増己之强。光武推赤心，人人投死之类也。</small>

故兵贵胜，不贵乆。<small>曹操曰：乆则不利。兵犹火也，不戢，将自焚也。◯孟氏曰：贵速胜疾还也。◯梅尧臣曰：上所言皆贵速也。速则省财用、息民力也。◯何氏曰：孙子首尾言兵乆之理，盖知兵不可玩、武不可黩之深也。◯张预曰：乆则师老财竭，易以生变，故但贵其速胜疾归。</small>故知兵之将，生民之司命，国家安危之主也。<small>曹操曰：将贤则国安也。◯李筌曰：将有杀伐之权，威欲却敌，人命所系，国家安危在于此矣。◯杜牧曰：民之性命，国之安危，皆由于将也。◯梅尧臣曰：此言任将之重。◯王晳曰：将贤，则民保其生而国家安矣；否，则民被毒杀而国家危矣。明君任属，可不精乎？◯何氏曰：民之性命，国之治乱，皆主于将。将之材难，古今所患也。◯张预曰：民之死生，国之安危，系乎将之贤否。</small>

### 谋攻篇

<small>曹操曰：欲攻敌，必先谋。◯李筌曰：合陈为战，围城曰攻。以此篇次《战》之下。◯杜牧曰：庙堂之上，计算已定，战争之具，粮食之费，悉已用备，可以谋政。故曰「谋攻」也。◯王晳曰：谋攻敌之利害，当全策以取之，不𨦣于伐兵攻城也。◯张预曰：计议已定，战具已集，然后可以智谋攻，故次《作战》。</small>

孙子曰：凡用兵之法，全国为上，破国次之；<small>曹操曰：兴师深入长驱，距其城郭，绝其内外，敌举国来服为上；以兵击破，败而得之，其次也。◯李筌曰：不贵杀也。韩信虏魏王豹、擒夏说、斩成安君，此为破国者。及用广武君计，北首燕路，遣一介之使，奉咫尺之书，燕从风而靡，则全国也。◯贾林曰：全得其国，我国亦全，乃为上。◯杜佑曰：敌国来服为上，以击破为次。◯王晳曰：若韩信举燕是也。◯何氏曰：以方略气势，令敌人以国降，上策也。◯张预曰：尉缭子曰：「讲武料敌，使敌气失而师散，虽形全而不为之用，此道胜也。破军杀将，乘堙发机，会众夺地，此力胜也。」然则所谓道胜、力胜者，即全国、破国之谓也。夫吊民伐罪，全胜为上；为不得已而至于破，则其次也。</small>全军为上，破军次之；<small>曹操、杜牧曰：《司马法》曰：「一万二千五百人为军。」◯何氏曰：降其城邑，不破我军也。</small>全旅为上，破旅次之；<small>曹操曰：五百人为旅。</small>全卒为上，破卒次之；<small>曹操曰：一校已下，至一百人也。◯李筌曰：百人已上为卒。◯杜佑曰：一校下至百人也。</small>全伍为上，破伍次之。<small>曹操曰：百人已下至五人。◯李筌曰：百人已下为伍。◯杜牧曰：五人为伍。◯梅尧臣曰：谋之大者，全得之。◯王晳曰：国、军、卒、伍，不间小大，全之则威德为优，破之则威德为劣。◯何氏曰：自军至伍，皆次序上下言之。此意以策略取之为妙，不惟一军，至于一伍，不可不全。◯张预曰：周制，万二千五百人为军，五百人为旅，百人为卒，五人为伍。自军至伍，皆以不战而胜之为上。</small>是故百战百胜，非善之善者也；<small>曹操曰：未战而战自屈，胜善也。◯李筌曰：以计胜敌也。◯陈皥曰：战必杀人故也。◯贾林曰：兵威远振，全来降伏，斯为上也。诡诈为谋，摧破敌众，残人伤物，然后得之，又其次也。◯杜佑曰：未战而敌自屈服。◯梅尧臣曰：恶乎杀伤残害也。◯张预曰：战而后能胜，必多杀伤，故云非善。</small>不战而屈人之兵，善之善者也。<small>曹操曰：未战而敌自屈服。◯杜牧曰：以计胜敌。◯陈皥曰：韩信用李左车之计，驰咫尺之书，不战而下燕城也。◯孟氏曰：重庙胜也。◯王晳曰：兵贵伐谋，不务战也。◯何氏曰：后汉王霸讨周建、苏茂，旣战归营，贼复聚挑战，霸坚卧不出。方飨士作倡乐，茂雨射营中，中霸前酒罇，霸安坐不动。军吏曰：「茂已破，今易击。」霸曰：「不然。茂客兵远来，粮食不足，故挑战以激一切之胜。今闭营休土，所谓不战而屈人之兵，善之善也。」茂乃引退。◯张预曰：明赏罚，信号令，完器械，练士卒，𭧂其所长，使敌从风而靡，则为大善。若吴王黄池之会，晋人畏其有法而服之者是也。</small>

故上兵伐谋，<small>曹操曰：敌始有谋，伐之易也。◯李筌曰：伐其始谋也。后汉宼恂围高峻，峻遣谋臣皇甫文谒恂，辞礼不屈。恂斩之，报峻曰：「军师无礼，已斩之。欲降，急降；不欲，固守！」峻即日开壁而降。诸将曰：「敢问杀其使而降其城，何也？」恂曰：「皇甫文，峻之心腹，其取谋者。留之则文得其计，杀之则峻亡其胆，所谓上兵伐谋。」诸将曰：「非所知也。」◯杜牧曰：晋平公欲攻齐，使范昭往观之。景公觞之。酒酣，范昭请君之罇酌。公曰：「寡人之罇进客。」范昭已饮，晏子彻罇更为酌。范昭佯醉，不悦而起舞，谓太师曰：「能为我奏成周之乐乎？吾为舞之。」太师曰：「瞑臣不习。」范昭趋出。景公曰：「晋，大国也，来观吾政。今子怒大国之使者，将奈何？」晏子曰：「观范昭非陋于礼者；且欲惭于国，臣故不从也。」太师曰：「夫成周之乐，天子之乐也，惟人主舞之；今范昭人臣，而欲舞天子乐，臣故不为也。」范昭归，报晋平公曰：「齐未可伐。臣欲辱其君，晏子知之；臣欲犯其礼，太师识之。」仲尼曰：「不越罇俎之间，而折冲千里之外，晏子之谓也。」春秋时，秦伐晋，晋将赵盾御之。上军佐臾骈曰：「秦不能乆，请深垒固军以待之。」秦人欲战，秦伯谓士会曰：「若何而战？」对曰：「赵氏新出其属曰臾骈，必实为此谋，将以老我师也。赵有侧室曰穿，晋君之婿也，有宠而弱，不在军事，好勇而狂，且恶臾骈之佐上军。若使轻者肆焉，其可。」秦军掩晋上军，赵穿追之不及，返，怒曰：「裹粮坐甲，固敌是求；敌至不击，将何俟焉？」军吏曰：「将有待也。」穿曰：「我不知谋，将独出！」乃以其属出。赵盾曰：「秦获穿也，获一卿矣；秦以胜归，我何以报？」乃皆出战，交绥而退。夫晏子之对，是敌人将谋伐我，我先伐其谋，故敌人不得而伐我。士会之对，是我将谋伐敌，敌人有谋拒我，乃伐其谋，敌人不得与我战。斯二者，皆伐谋也。故敌欲谋我，伐其未形之谋；我若伐敌，败其已成之计，固非止于一也。◯孟氏曰：九攻九拒，是其谋也。◯杜佑曰：敌方设谋，欲举众师，伐而抑之，是其上。故太公云：「善除患者，理于未生；善胜敌者，胜于无形」也。◯梅尧臣曰：以智胜。◯王晳曰：以智谋屈人最为上。◯何氏曰：敌始谋攻我，我先攻之，易也。揣知敌人谋之趣向，因而加兵，攻其彼心之发也。◯张预曰：敌始发谋，我从而攻之，彼必丧计而屈服，若晏子之沮范昭是也。或曰：「伐谋者，用谋以伐人也。」言以竒策秘算，取胜于不战，兵之上也。</small>其次伐交，<small>曹操曰：交，将合也。◯李筌曰：伐其始交也。苏秦约六国不事秦，而秦闭关十五年，不敢窥山东也。◯杜牧曰：非止将合而已，合之者皆可伐也。张仪愿献秦地六百里于楚怀王，请绝齐交。随何于黥布坐上杀楚使者，以绝项羽。曹公与韩遂交马语，以疑马超。高洋以萧深明请和于梁，以疑侯景，终陷台城。此皆伐交。权道变化，非一途也。◯陈皥曰：或云敌已兴师交合，伐而胜之，是其次也。若晋文公敌宋，携离曹、卫也。◯孟氏曰：交合强国，敌不敢谋。◯梅尧臣曰：以威胜。◯王晳曰：谓未能全屈敌谋，当且间其交，使之解散。彼交则事钜敌坚，彼不交则事小敌脆也。◯何氏曰：杜称已上四事，乃「亲而离之」之义也。伐交者，兵欲交合，设疑兵以惧之，使进退不得，因来屈服。旁邻旣为我援，敌不得不孤弱也。◯张预曰：兵将交战，将合则伐之。《传》曰：「先人有夺人之心。」谓两军将合，则先薄之，孙叔敖之败晋师，厨人濮之破华氏是也。或曰：伐交者，用交以伐人也。言欲举兵伐敌，先结邻国为犄角之势，则我强而敌弱。</small>其次伐兵，<small>曹操曰：兵形己成也。◯李筌曰：临敌对陈，兵之下也。◯贾林曰：善于攻取，举无遗策，又其次也。故太公曰：「争胜于白刃之前者，非良将也。」◯梅尧臣曰：以战胜。◯王晳曰：战者危事。◯张预曰：不能败其始谋，破其将合，则犀利兵器以胜之。兵者，器械之总名也。太公曰：「必胜之道，器械为宝。」</small>其下攻城。<small>曹操曰：敌国已收其外粮城守，攻之为下政也。◯李筌曰：夫王师出境，敌则开壁送款，举榇辕门，百姓怡悦，攻之上也。若顿兵坚城之下，师老卒惰，攻守势殊，客主力倍，以此攻之为下也。◯杜佑曰：言攻城屠邑，攻之下者，所害者多。◯梅尧臣曰：费财役为最下。◯王晳曰：士卒杀伤，城或未克。◯张预曰：夫攻城屠邑，不惟老师费财，兼亦所害者多，是为攻之下者。</small>

攻城之法，为不得已。<small>张预曰：攻城则力屈；所以必攻者，盖不获已耳。</small>修橹轒轀，具器械，三月而后成；距闉，又三月而后已。<small>曹操曰：修，治也。橹，大楯也。轒轀者，轒牀也。轒牀其下四轮，从中推之至城下也。具，备也。器械者，机关攻守之揔名，飞楼云梯之属。距闉者，踊土积高而前，以附其城也。◯李筌曰：橹，楯也，以蒙首而趋城下。轒轀者，四轮车也，其下藏兵数十人，填隍推之，直就其城，木石所不能坏也。器械，飞楼、云梯、板屋、木幔之类也。距闉者，土木山乘城也。东魏高欢之围晋州，侯景之攻台城，则其器也。役约三月，恐兵乆而人疲也。◯杜牧曰：橹，即今之所谓彭排。轒轀，四轮车，排大木为之，上蒙以生牛皮，下可容十人，往来运土填堑，木石所不能伤，今俗所谓木驴是也。距闉者，积土为之，即今之所谓垒道也。三月者，一时也：言修治器械，更其距闉，皆须经时精好成就，恐伤人之甚也。管子曰：「不能致器者困。」言无以应敌也。太公曰：「必胜之道，器械为宝。」《汉书·志》曰：「兵之伎巧，一十有三家，习手足，便器械机关，以立攻守之胜者。」夫攻城者，有撞车、剗鈎车、飞梯、虾蟇木、解合车、狐鹿车、影车、高障车、马头车、独行车、运土豚鱼车。◯陈皥曰：杜称橹为彭排，非也。若是彭排，即当用此「樐」字；曹云大楯，庶或近之。盖言候器械全具须三月，距闉又三月，已计六月；将若不待此而生忿，速必多杀士卒。故下云：「将不胜其忿，而蚁附之」，灾也。◯杜佑曰：轒轀，上汾下温。距闉者，踊土积高而前，以附于城也。积土为山曰堙，以距敌城，观其虚实。《春秋》《传》曰：「楚司马子反乘堙而窥宋城也。」◯梅尧臣曰：威智不足以屈人，不获已而攻城也，治攻具须经时也。曹公曰：「橹，大楯也。轒轀者，轒牀也。其下四轮，从中推至城下也。器械，机关攻守之揔名，蜚梯之属也。」谓橹为大循，非也。兵之具甚众，何独言修大楯耶？今城上守御楼曰橹；橹是轒牀上革屋，以蔽矢石者欤？◯张预曰：修橹，大楯也。《传》曰：「晋侯登巢车以望楚军。」注云：「巢车，车上为橹。」又「晋师围逼阳，鲁人建大车之轮，蒙之以甲以为橹，左执之，右拔戟，以成一队。」注云：「橹，大楯也。」以此观之，修橹为大楯明矣。轒轀，四轮车，其下可覆数十人，运土以实隍者。器械，攻城揔名也。三月者，约经时成也。或曰：孙子戒心忿而亟攻之，故权言以三月成器械，三月起距堙，其实不必三月也。城尚不能下，则又积土与城齐，使士卒上之，或观其虚实，或毁其楼橹，欲必取也。土山曰堙，楚子反乘堙而窥宋城是也。器械言成者，取其乆而成就也。距堙{{言已者，以其经时而毕上也。皆「不得已」之谓。</small>

将不胜其忿，而蚁附之，杀士三分之一，而城不拔者，此攻之灾也。<small>曹操曰：将忿，不待攻城器，而使士卒缘城而上，如蚁之缘墙，杀伤士卒也。◯李筌曰：将怒而不待攻城，而使士卒肉薄登城，如蚁之所附墙，为木石所杀之者，三有一焉，而城不拔者，此攻之灾也。◯杜牧曰：此言为敌所辱，不胜忿怒也。后魏太武帝率十万众宼宋臧质于盱眙。太武帝始就质求酒，质封溲便与之。太武大怒，遂攻城。乃命肉薄登城，分番相代，坠而复升，莫有退者，尸与城平。复杀其高梁王。如此三旬，死者过半。太武闻彭城断其归路，见疾疫甚众，乃解退。《传》曰：「一女乘城，可敌十夫。」以此校之，尚恐不啻。◯贾林曰：但使人心外附，士卒内离，城乃自拔。◯杜佑曰：守过二时，敌人不服，将不胜心之忿，多使士卒蚁附其城，杀伤我士民三分之一也。言攻趣不拔，还为己害。故韩非曰：「夫一战不胜，则祸暨矣。」◯何氏曰：将心忿急，使士卒如蚁缘而登，死者过半，城且不下，斯害也已。◯张预曰：攻逾二时，敌犹不服，将心忿躁，不能持乆，使战士蚁缘而登城，则其士卒为敌人所杀三中之一，而坚城终不可拔，兹攻城之害也已。或曰：将心忿速，不俟六月之乆，而亟攻之，则其害如此。</small>

故善用兵者，屈人之兵，而非战也；<small>李筌曰：以计屈敌，非战之屈者。晋将郭淮围麴城，蜀将姜维来救。淮趋牛头山，断维粮道及归路。维大震，不战而遁，麴城遂降。则不战而屈之义也。◯杜牧曰：周亚夫敌七国，引兵东北，壁昌邑，以梁委吴，使轻兵绝吴饷道。吴、梁相弊而食竭，吴遁去，因追击，大破之。蜀将姜维使将勾安、李韶守麴城，魏将陈泰围之；姜维来救，出自牛头山，与泰相对，泰曰：「兵法贵在不战而屈人，今绝牛头，维无返道，则我之擒也。诸军各守勿战，绝其还路。」维惧，遁走，安等遂降。◯梅尧臣曰：战则伤人。◯王晳曰：若李左车说成安君，请以竒兵三万人扼韩信于井陉之策是也。◯何氏曰：言伐谋、伐交，不至于战。故《司马法》曰：「上谋不鬬。」其旨见矣。◯张预曰：前所陈者，庸将之为耳；善用兵者则不然。或破其计，或败其交，或绝其粮，或断其路，则可不战而服之。若田穰苴明法令，拊士卒，燕、晋闻之，不战而遁亦是也。</small>拔人之城，而非攻也；<small>李筌曰：以计取之。后汉酇侯臧宫围妖贼于原武，连月不拔，士卒疾疠。东海王谓宫曰：「今拥兵围必死之虏，非计也。宜撤围，开其生路而示之，彼必逃散，一亭长足擒也。」从之，而拔原武。魏攻壶关，亦其义也。◯杜牧曰：司马文王围诸葛诞于寿春，议者多欲急攻之。文王以诞城固众多，攻之力屈，若有外救，表里受敌，此至危之道也。吾当以全策縻之，可坐制也。诞二年五月反，三年二月破灭。六军按甲，深沟高垒，而诞自困。十六国前燕将慕容恪率兵讨段龛于广固，恪围之，诸将劝恪急攻之，恪曰：「军势有缓而克敌，有急而取之。若彼我势旣均，外有强援，力足制之，当羁縻守之，以待其毙。」乃筑室反耕，严固围垒，终克广固，曾不血刃也。◯孟氏曰：言以威刑服敌，不攻而取，若郑伯肉袒以迎楚庄王之类。◯梅尧臣曰：攻则伤财。◯王晳曰：若唐太宗降薛仁杲是也。◯张预曰：或攻其所必救，使敌弃城而来援，则设伏取之。若耿弇攻临淄而克西安，胁巨里而斩费邑是也。或外绝其强援以乆持之，坐俟其毙，若楚师筑室反耕以服宋是也。兹皆不攻而拔城之义也。</small>毁人之国，而非乆也。<small>曹操曰：毁灭人国，不乆露师也。◯李筌曰：以术毁人国，不乆而毙。隋文问仆射高熲伐陈之策，熲曰：「江外田收，与中国不同。伺彼农时，我正暇豫，徵兵掩袭，彼释农守御，候其聚兵，我便解退。再三若此，彼农事疲矣。又南方地卑，舎悉茅竹，仓库储积，悉依其间，密使行人，因风纵火，候其营立，更为之。」行其谋，陈始病也。◯杜牧曰：因敌有可乘之势，不失其机，如摧枯朽。沛公入关，晋降孙皓，隋取陈氏，皆不乆之。◯贾林曰：兵不可乆，乆则生变。但毁灭其国，不伤残于人；若武王伐殷，殷人称为父母。◯杜佑曰：若诛理暴逆，毁灭敌国，不暴师众也。◯梅尧臣曰：乆则生变。◯王晳同梅尧臣注。◯何氏曰：善攻者不以兵攻，以计困之，令其自拔，令其自毁，非劳乆守而取之也。◯张预曰：以顺讨逆，以智伐愚，师不乆暴，而敌国灭，何假六月之稽乎！</small>

必以全争于天下，故兵不顿，而利可全，此谋攻之法也。<small>曹操曰：不与敌战，而必完全得之，立胜于天下，不顿兵血刃也。◯李筌曰：以全胜之计争天下，是以不顿收利也。◯梅尧臣曰：全争者，兵不战，城不攻，毁不乆，皆以谋而屈敌，是曰「谋攻」。故不钝兵利自完。◯张预曰：不战则士不伤，不攻则力不屈，不乆则财不费。以完全立胜于天下，故无顿兵血刃之害，而有国富兵强之利，斯良将计攻之术也。</small>故用兵之法，十则围之，<small>曹操曰：以十敌一则围之，是将智勇等而兵利钝均也。若主弱客强，不用十也。操所以倍兵围下邳生擒吕布也。◯杜牧曰：围者，谓四面垒合，使敌不得逃逸。凡围四合，必须去敌城稍远，占地旣广，守备须严，若非兵多，则有阙漏，故用兵有十倍也。吕布败，是上下相疑。侯成执陈宫委布降，所以能擒，非曹公兵力而能取之。若上下相疑，政令不一，设使不围，自当溃叛，何况围之，固须破灭。孙子所言「十则围之」，是将勇智等而兵利钝均，不言敌人自有离叛。曹公称倍兵降布，盖非围之力穷也，此不可以训也。◯李筌曰：愚智勇怯等，十倍于敌则围之，攻守殊势也。◯杜佑曰：以十敌一则围之，是为将智勇等而兵利钝均也。若主弱客劲，不用十也；曹公操所以倍兵围下邳，生擒吕布。若敌垒固守，依附险阻，彼一我十，乃可围也。敌虽盛，所据不便，未必十倍然后围之。◯梅尧臣曰：彼一我十，可以围。◯何氏曰：围者，四面合兵以围城。而校量彼我兵势，将才愚智勇怯等，而我十倍胜于敌人，是以十对一，可以围之，无令越逸也。◯张预曰：吾之众十倍于敌，则四面围合以取之，是为将智勇等而兵利钝均也。若主弱客强，不必十倍然后围之。尉缭子曰：「守法：一而当十，十而当百，百而当千，千而当万。」言守者十人，而当围者百人，与此法同。</small>五则攻之，<small>曹操曰：以五敌一，则三术为正，二术为竒。◯李筌曰：五则攻之，攻守势殊也。◯杜牧曰：术犹道也。言以五敌一，则当取己三分为三道，以攻敌之一面；留己之二，候其无备之处，出竒而乘之。西魏末，梁州刺史宇文仲和据州，不受代，魏将独孤信率兵讨之，仲和婴城固守。信夜令诸将以冲梯攻其东北，信亲帅将士袭其西南，遂克之也。◯陈皥曰：兵旣五倍于敌，自是我有馀力，彼之势分也，岂止分为三道以攻敌？此独说攻城，故下文云：「小敌之坚，大敌之擒也。」◯杜佑曰：若敌幷兵自守，不与我战，彼一我五，乃可攻战也。或无敌人内外之应，未必五倍然后攻。◯梅尧臣同杜佑注。◯王晳曰：谓十围而取五，则攻者皆势力有馀，不待其虚懈也。此以下亦谓智勇利钝均耳。◯何氏曰：愚智勇怯等，量我五倍多于敌人，可以三分攻城、二分出竒以取胜。◯张预曰：吾之众五倍于敌，则当惊前掩后，冲东击西；无五倍之众，则不能为此计。曹公谓三术为正，二术为竒，不其然乎？若敌无外援，我有内应，则不须五倍然后攻之。</small>倍则分之，<small>曹操曰：以二敌一，则一术为正，一术为竒。◯李筌曰：夫兵者倍于敌，则分半为竒；我众彼寡，动而难制。苻坚至淝水，不分而败，王僧辩至张公洲，分而胜也。◯杜牧曰：此言非也。此言以二敌一，则当取己之一；或趣敌之要害，或攻敌之必救，使敌一分之中，复须分减相救，因以一分而击之。夫战法，非论众寡，每陈皆有竒正，非待人众，然后能设竒。项羽于乌江，二十八骑尚不聚之，犹设竒正，循环相救，况于其他哉？◯陈皥曰：直言我倍于敌，分兵趋其所必救，即我倍中更倍，以击敌之中分也。杜虽得之，未尽其说也。◯杜佑曰：己二敌一，则一术为正、一术为竒。彼一我二，不足为变，故疑兵分离其军也。故太公曰：「不能分移，不可以语竒。」◯梅尧臣曰：彼一我二，可分其势。◯王晳曰：谓分者，分为二军，使其腹背受敌，则我得一倍之利也。◯何氏曰：兵倍于敌，则分半为竒；我众彼寡，足可分兵。主客力均，善战者胜也。◯张预曰：吾之众一倍于敌，则当分为二部：一以当其前，一以冲其后。彼应前则后击之，应后则前击之，兹所谓「一术为正，一术为竒」也。杜氏不{{晓兵分则为竒，聚则为正，而遽非曹公，何误也！</small>敌则能战之，<small>曹操曰：己与敌人众等，善者犹当设伏竒以胜之。◯李筌曰：主客力敌，惟善者战。◯杜牧曰：此说非也。凡己与敌人兵众多少、智勇利钝一旦相敌，则可以战。夫伏兵之设，或在敌前，或在敌后，或因深林丛薄，或因暮夜昏晦，或因隘厄山阪，击敌不备，自名伏兵，非竒兵也。◯陈皥曰：料己与敌人众寡相等，先为竒兵可胜之计，则战之。故下文云：「不若则能避之」。杜说竒伏，得之也。◯梅尧臣曰：势力均则战。◯王晳曰：谓能者能感士卒心，得其死战耳。若设竒伏以取胜，是谓智优，不在兵敌也。◯何氏曰：敌，言等敌也。唯能者可以战胜耳。◯张预曰：彼我相敌，则以正为竒，以竒为正，变化纷纭，使敌莫测，以与之战。兹所谓设竒伏以胜之也。杜氏不晓凡置陈皆有扬竒备伏，而云伏兵当在山林，非也。</small>少则能逃之，<small>曹操曰：高壁坚垒，勿与战也。◯李筌曰：量力不如，则坚壁不出，挫其锋，待其气懈，而出竒击之。齐将田单守即墨，烧牛尾，即杀骑劫，则其义也。◯杜牧曰：兵不敌，且避其锋，当俟隙，便奋决求胜。言能者，谓能忍忿受耻，敌人求挑不出也，不似曹咎汜水之战也。◯陈皥曰：此说非也。但敌人兵倍于我，则宜避之，以骄其志，用为后图，非谓忍忿受耻。太宗辱宋老生以虏其众，岂是兵力不等也？◯贾林曰：彼众我寡，逃匿兵形，不令敌知，当设竒伏以待之，设诈以疑之，亦取胜之道。又一云：「逃匿兵形，敌不知所备，惧其变诈，全军亦逃。」◯杜佑曰：高壁垒，勿与战也。彼之众，我之寡，不可敌，则当自逃，守匿其形。◯梅尧臣曰：彼众我寡，去而勿战。◯王晳曰：逃，伏也。谓能𠋣固逃伏以自守也。《传》曰：「师逃于夫人之宫。」或兵少而有以胜者，盖将优卒强耳。◯何氏曰：兵少固壁，观变潜形，见可则进。◯张预曰：彼众我寡，宜逃去之，勿与战，是亦为将智勇等而兵利钝均也。若我治彼乱，我奋彼怠，则敌虽众，亦可以合战。若吴起以五百乘破秦五十万众，谢玄以八千卒败苻坚一百万，岂须逃之乎？</small>不若则能避之。<small>曹操曰：引兵避之也。◯杜牧曰：言不若者，势力交援俱不如也；则须速去之，不可迁延也。如敌人守我要害，发我津梁，合围于我，则欲去，不复得也。◯杜佑曰：引兵备之，强弱不敌，势不相若，则引军避，待利而动。◯梅尧臣曰：势力不如，则引而避。◯王晳曰：将与兵俱不若，遇敌攻，必败也。◯张预曰：兵力谋勇皆劣于敌，则当引{{而避之，以伺其隙。</small>故小敌之坚，大敌之擒也。<small>曹操曰：小不能当大也。◯李筌曰：小敌不量力而坚战者，必为大敌所擒也。汉都尉李陵以步卒五千之众，对十万之军，而见殁匈奴也。◯杜牧曰：言坚者，将性坚忍，不能逃，不能避，故为大者之所擒也。◯孟氏曰：小不能当大也。言小国不量其力，敢与大邦为雠，虽权时坚城固守，然后必见擒获。《春秋》《传》曰：「旣不能强，又不能弱，所以败也。」◯梅尧臣曰：不逃不避，虽坚亦擒。◯王晳注同梅尧臣。◯何氏曰：如右将军苏建、前将军赵信将兵三千馀人，与大将军卫青分行，独逢单于兵数万，力战一日，汉兵且尽。前将军信胡人，降为翕侯，匈奴诱之，遂将其馀骑可八百馀，奔降单于。右将军苏建遂尽亡其军，独以身得亡自归。大将军问其正闳、长史安，议郎周霸等。建为云何？霸曰：「自大将军出，未尝斩一裨将。今建弃军，可斩以明威重。」闳、安曰：「不然。兵法：『小敌之坚，大敌之擒也。』今建独以数千当单于数万，力战一日，馀士尽不敢有二心，自归而斩之，是示后人无归意也。」◯张预曰：小敌不度强弱而坚战，必为大敌之所擒，息侯屈于郑伯，李陵降于匈奴是也。孟子曰：「小固不可以敌大，弱固{{不可以敌强，寡固不可以敌众。」</small>

夫将者，国之辅也，辅周则国必强，<small>曹操曰：将周密，谋不泄也。◯李筌曰：辅，犹助也。将才足，则兵必强。◯杜牧曰：才周也。◯贾林曰：国之强弱，必在于将。将辅于君而才周，其国则强；不辅于君，内怀其贰，则弱。择人授任，不可不慎。◯何氏曰：周，谓才智具也。得才智周备之将，国乃安强也。</small>辅隙则国必弱。<small>曹操曰：形见于外也。◯李筌曰：隙，缺也。将才不备，兵必弱。◯杜牧曰：才不周也。◯梅尧臣曰：得贤则周备，失士则隙缺。◯王晳曰：周，谓将贤则忠才兼备；隙，谓有所缺也。◯何氏曰：言其才不可不周，用事不可不周知也。故将在军，必先知五事、六行、五权之用，与夫九变、四机之说，然后可以内御士众，外料战形；苟昧于兹，虽一日不可居三军之上矣。◯张预曰：将谋周密则敌不能窥，故其国强；微缺则乘衅而入，故其国弱。太公曰：「得士者昌，失士者亡。」</small>

故君之所以患于军者三：<small>梅尧臣曰：患君之所不知。◯孟氏曰：已下语是。◯张预曰：下三事也。</small>不知军之不可以进，而谓之进；不知军之不可以退，而谓之退；是谓縻军。<small>曹操曰：縻，御也。◯李筌曰：縻，绊也。不知进退者，军必败；如绊骥足，无驰骋也。楚将龙且逐韩信而败，是不知其进；秦将苻融挥军少却而败，是不知其退。◯杜牧曰：犹驾御縻绊，使不自由也。君，国君也。患于军者，为军之患害也。夫授钺凶门，推毂，阃外之事，将军裁之。如赵充国欲为屯田，汉宣必令决战，孙皓临灭，贾充尚请班师，此不知进退之谓也。◯贾林曰：军之进退，将可临时制变；君命内御，患莫大焉。故太公曰：「国不可以从外治，军不可以从中御。」◯杜佑曰：縻，御也，靡为反。君不知军之形势，而欲从中御也。◯梅尧臣曰：君不知进退之宜，而专进退，是縻系其军，《六韬》所谓「军不可以从中御。」◯王晳曰：縻，系也。去此患，则当托以不御之权，故必忠才兼备之臣为之将也。◯张预曰：军未可以进而必使之进，军未可以退而必使之退，是谓縻绊其军也。故曰：进退由内御，则功难成。</small>不知三军之事，而同三军之政者，则军士惑矣。<small>曹操曰：「军容不入国，国容不入军。」，礼不可以治兵也。◯李筌曰：任将不以其人也。燕将慕容评出军，所在因山泉卖樵水，贪鄙积货，为三军帅，不知其政也。◯杜牧曰：盖谓礼度法令，自有军法从事，若使同于寻常治国之道，则军士生惑矣。至如周亚夫见天子不拜，汉文知其勇不可犯；魏尚守云中，上首级，为有司所劾，冯唐所以发愤也。◯杜佑曰：夫治国尚礼义，兵贵于权诈，形势各异，教化不同；而君不知其变，军国一政，以用治民，则军士疑惑，不知所措。故《兵经》曰：「在国以信，在军以诈」也。◯陈皥曰：言不知三军之事，违众沮议。《左传》称晋彘季不从军师之谋，而以偏师先进，终为楚之所败也。◯梅尧臣曰：不知治军之务，而参其政，则众惑乱也。曹公引《司马法》曰：「军容不入国，国容不入军。」是也。◯何氏曰：军、国异容，所治各殊；欲以治国之法以治军旅，则军旅惑乱。◯张预曰：仁义可以治国，而不可以治军，权变可以治军，而不可以治国，理然也。虢公不修慈爱，而为晋所灭；晋侯不守四德，而为秦所克。是不以仁义治国也。齐侯不射君子，而败于晋；宋公不擒二毛，而衄于楚。是不以权变治军也。故当仁义而用权谲，则国必危，晋虢是也。当变诈而尚礼义，则兵必败，齐宋是也。然则治国之道，固不可以治军也。</small>不知三军之权，而同三军之任，则军土疑矣。<small>曹操曰：不得其人意也。◯杜牧曰：谓将无权智，不能铨度军士，各任所长，而雷同使之，不尽其材，则三军生疑矣。黄石公曰：「善任人者，使智、使勇、使贪、使愚。智者乐立其功，勇者好行其志，贪者邀趋其利，愚者不顾其死。」◯陈皥曰：将在军，权不专制，任不自由，三军之士自然疑也。◯杜佑曰：不得其人也。君之任将，当精择焉。将若不知权变，不可付以势位，苟授非其人，则举措失所，军覆败也。若赵不用广武君而用成安君。◯梅尧臣曰：不知权谋之道，而参其任用，则众疑贰也。◯王晳曰：政也，权也，使不知者同之，则动有违异，必相牵制也。是则军众疑惑矣。裴度所以奏去监军平蔡州也。此皆由君上不能专任贤将，则使同之，故通谓之三患。◯何氏曰：不知用兵权谋之人，用之为将，则军不治而士疑。◯张预曰：军吏中有不知兵家权谋之人，而使同居将帅之任，则政令不一，而军疑矣。若邲之战，中军帅荀林父欲还，裨将先縠不从，为楚所败是也。近世以中宫监军，其患正如此。高崇文伐蜀，因罢之，遂能成功。</small>三军旣惑且疑，则诸侯之难至矣，是谓乱军引胜。<small>曹操曰：引，夺也。◯李筌曰：引，夺也。兵，权道也，不可谬而使处。赵上卿蔺相如言：「赵括徒能读其父书，然未知合变；王令以名使括，如胶柱鼓瑟。此则「不知三军之权，而同三军之任。」。赵王不从，果有长平之败，诸侯之难至也。◯杜牧曰：言我军疑惑，自致扰乱，如引敌人使胜我也。◯孟氏曰：三军之众，疑其所任，惑其所为，则邻国诸侯，因其乖错，作难而至也。太公曰：「疑志不可以应敌。」◯梅尧臣曰：君徒知制其将，不能用其人，而乃同其政任，俾众疑惑，故诸侯之难作。是自乱其军，自去其胜。◯王晳曰：引诸侯胜己也。◯何氏曰：士疑惑而无畏则乱，故敌国得以乘我隙衅而至矣。◯张预曰：军士疑惑，未肯用命，则诸侯之兵乘隙而至，是自溃其军，自夺其胜也。</small>

故知胜有五：<small>李筌曰：谓下五事也。◯张预曰：下五事也。</small>知可以战与不可以战者胜；<small>李筌曰：料人事逆顺，然后以《太一遁甲》算三门遇竒五将无关格，迫胁主客之计者，必胜也。◯杜牧曰：下文所谓「知彼知己」是也。◯孟氏曰：能料知敌情，审其虚实者胜也。◯梅尧臣曰：知可不可之宜。◯王晳曰：可则进，否则止，保胜之道也。◯何氏曰：审己与敌。◯张预曰：可战则进攻，不可战则退守；能审攻守之宜，则无不胜。</small>识众寡之用者胜；<small>李筌曰：量力也。◯杜牧曰：先知敌之众寡，然后起兵以应之。如王翦伐荆，曰「非六十万不可」是也。◯杜佑曰：言兵之形，有众而不可击寡，或可以弱制强，而能变之者胜也。故》《春秋《传》曰：「师克在和，不在众。」是也。◯梅尧臣曰：量力而动。◯王晳曰：谓我对敌兵之众寡，围、攻、分、战是也。◯张预曰：用兵之法，有以少而胜众者，有以多而胜寡者，在乎度其所用，而不失其宜则善。如吴子所谓：「用众者务易，用少者务隘。」是也。</small>上下同欲者胜；<small>曹操曰：君臣同欲。◯李筌曰：观士卒心，上下同欲，如报私仇者胜。◯陈皥曰：言上下共同其利欲，则三军无怨，敌可胜也。《传》曰：「以欲从人，则可；以人从欲，鲜济。」也。◯杜佑曰：言君臣和同，勇而战者胜。故孟子曰：「天时不如地利，地利不如人和。」◯梅尧臣曰：心齐一也。◯王晳曰：上下一心。若先縠刚愎以取败，吕布违异以致亡，皆上下不同欲之所致。◯何氏曰：《书》云：「受有亿兆夷人，离心离德；予有乱臣十人，同心同德。」商灭而周兴。」◯张预曰：百将一心，三军同力，人人欲战，则所向无前矣。</small>以虞待不虞者胜；<small>李筌、杜牧曰：有备预也。◯孟氏曰：虞，度也。《左传》曰：「不备不虞，不可以师。」待敌之可胜也。◯陈皥曰：谓先为不可胜之师，待敌之可胜也。◯杜佑曰：虞，度也。以我有法度之师，击彼无法度之兵。◯梅尧臣曰：慎备非常。◯王晳曰：以我之虞，待敌之不虞也。◯何氏曰：春秋时，城濮之役，晋无楚备，以败于邲。邲之役，楚无晋备，以败于鄢。自鄢已来，晋不失备，而加之以礼，重之以睦，是以楚弗能加晋。又周末，荆人伐陈，吴救之。军行三十里，雨十日夜，不见星。左史𠋣相谓大将子期曰：「雨十日夜，甲辑兵聚，吴人必至，不如备之。」乃为陈，而吴人至，见荆有备而反。左史曰：「其反覆六十里，其君子休，小人为食；我行三十里，击之必克。」从之，遂破吴军。魏大将军南征吴，到积湖。魏将满宠帅诸军在前，与敌隔水相对。宠令诸将曰：「今夕风甚猛，贼必来烧营，宜豫为之备。」诸军皆警。夜半，贼果遣十部来烧营，宠掩击破之。又，春秋卫人以燕师伐郑，郑祭足、原繁、泄驾以三军军其前，使曼伯与子元潜军军其后。燕人畏郑三军，而不虞制人。六月，郑二公子以制人败燕师于北制。君子曰：「不备不虞，不可以师。」。又，楚子重自陈伐莒，围渠丘。渠丘城恶，众溃奔莒，楚入渠丘。莒人囚楚公子平，楚入曰：「勿杀，吾归而俘。」，莒人杀之。楚师围莒，莒城亦恶。庚申，莒溃，楚遂入郓。莒无备故也。君子曰：「恃陋而不备，罪之大者也；备豫不虞，善之大者也。」莒恃其陋而不修城郭，浃辰之间，而楚克其三都，无备也夫！◯张预曰：常为不可胜以待敌，故吴起曰：「出门如见敌。」士季曰：「有备不败。」</small>将能而君不御者胜。<small>曹操曰：《司马法》曰：「进退惟时，无曰寡人。」也。◯李筌曰：将在外，君命有所不受者胜；真将军也。吴伐楚，吴公子光弟夫概王至，请击楚子常，不许。夫概曰：「所谓见义而行，不待命也。今日我死，楚可入也。」以其属五千，先击子常，败之。审此，则将能而君不能御也。晋宣帝拒诸葛于五丈原，天子使辛毗仗节军门曰：「敢问战者，斩。」亮闻，笑曰：「苟能制吾，岂千里请战？假言天子不许，示武于众，此是不能之将。」◯杜牧曰：尉缭子曰：「夫将者，上不制乎天，下不制乎地，中不制乎人。故兵者，凶器也；将者，死官也。」◯杜佑曰：将旣精能，晓练兵势，君能专任，事不从中御。故王子曰：「指授在君，决战在将」也。◯梅尧臣曰：自阃以外，将军制之。◯王晳曰：君御能将者，不能绝疑忌耳。若贤明之主，必能知人，固当委任以责成効，推毂授钺，是其义也。攻战之事，一以专之，不从中御，所以一威，且尽其才也。况临敌乘机，间不容发，安可遥制之乎？◯何氏曰：古者，遣将于太庙，亲操钺，持其首，授其柄，曰：「从是以上至天者，将军制之。」乃复操柄，授与刃，曰：「从是以下至渊者，将军制之。」故李牧之为赵将，居边，军市之租，皆自用飨士，赏赐决于外，不从中御也。周亚夫之军细柳，军中唯闻将军之命，不闻天子之诏也。盖用兵之法，一步百变，见可则进，知难而退。而曰：有王命焉，是白大人以救火也，未及反命，而煨烬乆矣！曰：有监军焉，是作舎道边也，谋无适从，而终不可成矣！故御能将而责平猾虏者，如绊韩卢而求获狡免者，又何异焉？◯张预曰：将有智勇之能，则当任以责成功，不可从中御也。故曰：「阃外之事，将军裁之。」</small>此五者，知胜之道也。<small>曹操曰：此上五事也。</small>

故曰：知彼知己者，百战不殆；<small>李筌曰：量力而拒敌，有何危殆乎？◯杜牧曰：以我之政，料敌之政；以我之将，料敌之将；以我之众，料敌之众；以我之食，料敌之食；以我之地，料敌之地。校量已定，优劣短长，皆先见之，然后兵起，故有百战百胜也。◯孟氏曰：审知彼己强弱、利害之势，虽百战，实无危殆也。◯梅尧臣曰：彼己五者尽知之，故无败。◯王晳曰：殆，危也。谓校尽彼我之情，知胜而后战，则百战不危。◯张预曰：知彼知己者，攻守之谓也。知彼则可以攻，知己则可以守；攻是守之机，守是攻之策。苟能知之，虽百战不危也。或曰：士会察楚师之不可敌，陈平料刘、项之长短，是知彼知己也。</small>不知彼而知己，一胜一负；<small>李筌曰：自以己强，而不料敌，则胜负未定。秦主苻坚以百万之众南伐，或谓曰：「彼有人焉，谢安、桓冲，江表伟才，不可轻之。」坚曰：「我以八州之众，士马百万，投鞭可断江水，何难之有！」后果败绩，则其义也。◯杜牧曰：恃我之强，不知敌不可伐者，一胜一负。王猛将终，谏苻坚曰：「晋氏虽在江表，而正朔所禀，谢安、桓冲，江表伟人，不可伐也。」及坚南伐，曰：「吾士马百万，投鞭可济。」遂有淝水之败也。◯陈皥曰：杜说乃是出兵无名，而伐无罪，所以败也。非「一胜一负」之义。◯杜佑曰：虽不知敌之形势，恃己能克之者，胜负各半。◯梅尧臣曰：自知己者，胜负半也。◯王晳曰：但能计己，不知敌之强弱，则或胜或负。◯张预曰：唐太宗曰：「今之将臣虽未能知彼，苟能知己，则安有不利乎？」所谓知己者，守吾气而有待焉者也。故知守而不知攻，则胜负之半。</small>不知彼，不知己，每战必殆。<small>李筌曰：是谓狂宼，不败何待也？◯杜佑曰：外不料敌，内不知己，用战必殆。◯梅尧臣曰：一不知，何以胜？◯王晳曰：全昧于计也。◯张预曰：攻守之术皆不知，以战则败。</small>

### 形篇

<small>曹操曰：军之形也，我动彼应，两敌相察情也。◯李筌曰：形谓主客、攻守、八陈、五营、阴阳、向背之形。◯杜牧曰：因形见情，无形者情密，有形者情踈，密则胜，踈则败也。◯王皙曰：形者，定形也，谓两敌强弱有定形也。善用兵者能变化其形，因敌以制胜。◯张预曰：两军攻守之形也。隐于中，则人不可得而知；见于外，则敌乘隙而至。形因攻守而显，故次《谋攻》。</small>

孙子曰：昔之善战者，先为不可胜，<small>张预曰：所谓知巳者也。</small>以待敌之可胜。<small>梅尧臣曰：藏形内治，伺其虚懈。◯张预曰：所谓知彼者也。</small>不可胜在己，可胜在敌。<small>曹操曰：自修理以待敌之虚懈也。◯李筌曰：夫善用兵者，守则深壁，多具军食，善其敎练。攻其城则尚撞棚、云梯、土山、地道，陈则在山川丘陵，背孤向虚，从疑击间。善战者，掎角势连，首尾相应者，为不可胜也。夫善战者能为不可胜，不能使敌之必可胜。故曰胜可知，而不可为。不可胜者，守也。可胜者，攻也。此数者以为可胜也。◯杜牧曰：自整军事，长有待敌之备，闭迹藏形，使敌人不能测度，因伺敌人有可乗之便，然后出而攻之。◯杜佑曰：先咨之庙堂，虑其危难，然后高垒深沟，使兵练习，以此守备之，故待敌之阙，则可胜之。言制敌在外，故自修理以候敌之虚懈，巳见敌有阙漏之形，然后可胜。◯王晳曰：不可胜者，修道保法也。可胜者，有所隙耳。◯张预曰：守之故在巳，攻之故在彼。</small>故善战者，能为不可胜。<small>杜牧曰：不可胜者，上文批注所谓修整军事，闭形藏迹是也。此事在己，故曰能为。◯张预曰：藏形晦迹，居常严备，则巳能焉。</small>不能使敌之可胜。<small>杜牧曰：敌若无形可窥，无虚懈可乘，则我虽操可胜之具，亦安能取胜敌乎。◯贾林曰：敌有智谋，深为己备，不能强令不巳备。◯杜佑曰：在巳故练兵士，策与道合，深为备者亦不可强胜之。◯梅尧臣曰：在己故能为，在敌故无必。◯王晳曰：在敌不在我也。◯张预曰：若敌强弱之形，不显于外，则我岂能必胜于彼。</small>故曰胜可知，<small>曹操曰：见成形也。◯杜牧曰：知者但能知己之力，可以胜敌也。◯陈皥曰：取胜于形，胜可知也。</small>而不可为。<small>曹操曰：敌有备故也。◯杜牧曰：言我不能使敌人虚懈，为我可胜之资。◯贾林曰：敌若隐而无形，不可强为胜败。◯杜佑曰：敌有备也，巳料敌见敌形者，则胜负可知。若敌密而无形，亦不可强使为败。故范蠡曰：「时不至，不可强生，事不究，不可强成。」◯梅尧臣曰：敌有阙则可知，敌无阙则不可为。何氏曰：可知之胜在我，我有备也。不可为之胜在敌，敌无形也。◯张预曰：己有备，则胜可知。敌有备，则不可为。</small>

不可胜者，守也。<small>曹操曰：藏形也。◯杜牧曰：言未见敌人有可胜之形，巳则藏形为不可胜之备，以自守也。◯杜佑曰：藏形也。若未见其形，彼众我寡，则自守也。◯梅尧臣曰：且有待也。◯何氏曰：未见敌人形势虚实有可胜之理，则宜固守。◯张预曰：知巳未可以胜，则守其气而待之。</small>可胜者，攻也。<small>曹操曰：敌攻己，乃可胜。◯李筌曰：夫善用兵者，守则高垒坚壁也。攻则橦棚、云梯、土山、地道，陈左川泽右丘陵，背孤向虚，从疑击间，识辨五令以节。众势连，首尾相应者，为不可胜也。无此数者，以为可胜也。◯杜牧曰：敌人有可胜之形，则当出而攻之。◯杜佑曰：敌攻己，乃可胜也。巳见其形，彼寡我众，则可攻。◯梅尧臣曰：见其阙也。◯王晳曰：守者以于胜不足，攻者以于胜有馀。◯张预曰：知彼有可胜之理，则攻其心而取之。</small>守则不足，攻则有馀。<small>曹操曰：吾所以守者，力不足也。所以攻者，力有馀也。◯李筌曰：力不足者可以守，力有馀者可以攻也。◯梅尧臣曰：守则知力不足，攻则知力有馀。◯张预曰：吾所以守者，谓取胜之道有所不足，故且待之。吾所以攻者，谓胜敌之事巳有其馀，故出击之。言非百胜不战，非万全不鬭也。后人谓不足为弱，有馀为强者，非也。</small>善守者藏于九地之下，善攻者动于九天之上，故能自保而全胜也。<small>曹操曰：因山川丘陵之固者，藏于九地之下。因天时之变者，动于九天之上。◯李筌曰：《天一遁甲经》云：「九天之上可以陈兵，九地之下可以伏藏。」常以直符加时干，后一所临宫为九天，后二所临宫为九地。地者静而利藏，天者运而利动，故魏武不明二遁，以九地为山川，九天为天时也。夫以天一太一之遁，幽微知而用之，故全也。经云：「知三避五，魁然独处。」能知三五，横行天下，以此法，出不拘诸咎，则其义也。◯杜牧曰：守者韬声灭迹幽比鬼神，在于地下，不可得而见之。攻者势迅声烈，疾若雷电，如来天上，不可得而备也。九者高深，数之极。◯陈皥曰：春三月寅功曹为九天之上，申传送为九地之下。夏三月午胜先为九天之上，子神后为九地之下。秋三月申传送为九天之上，寅功曹为九地之下。冬三月子神后为九天之上，午胜先为九地之下也。◯杜佑曰：善守备者务因其山川之阻，丘陵之固，使不知所攻，言其深密藏于九地之下。善攻者务因天时地利水火之变，使敌不知所备，言其雷震发动若于九天之上也。◯梅尧臣曰：九地言深不可知，九天言高不可测。盖守备密而攻取迅也。◯王晳曰：守者为未见可攻之利，当潜藏其形，沉静幽默，不使敌人窥测之也。攻者为见可攻之利，当高远神速，乗其不意，惧敌人觉我而为之备也。九者，极言之耳。◯何氏曰：九地九天，言其深微。《尉缭子》曰：「治兵者若秘于地，若邃于天。」言其秘密邃远之甚也。后汉凉州贼王国围陈仓，左将军皇甫嵩督前军，董卓救之。卓欲速进赴陈仓，嵩不听，卓曰：「智者不后时，勇者不留决，速救则城全，不救则城灭。全灭之势，在于此也。」嵩曰：「不然。百战百胜，不如不战而屈人之兵。是以先为不可胜，以待敌之可胜。不可胜在我，可胜在彼。彼守不足，我攻有馀，有馀者，动于九天之上，不足者䧟于九地之下。今陈仓虽小城，守固备，非九地之䧟也。王国虽强，而攻我之所不救，非九天之势也。夫势非九天，攻者受害，䧟非九地，守者不拔。国今巳䧟受害之地，而陈仓保不拔之城，我可不烦兵动众而取全胜之功，将何救焉。」遂不听。王国围陈仓，自冬迄春八十馀日，城坚守固，竟不能拔，贼众疲弊，果自解去。◯张预曰：藏于九地之下，喻幽而不可知也。动于九天之上，喻来而不可备也。《尉缭子》曰「若秘于地，若邃于天」，是也。守则固，是自保也。攻则取，是全胜也。</small>

见胜不过众人之所知，非善之善者也。<small>曹操曰：当见未萌。◯李筌曰：知不出众，知非善也。韩信破赵未餐而出井陉，曰：「破赵会食。」时诸将呒然佯应曰诺，乃背水陈，赵乗壁望见，皆大笑，言汉将不便兵也。乃破赵，食，斩成安君。此则众所不知也。◯杜牧曰：众人之所见，破军杀将，然后知胜。我之所见，庙堂之上，樽爼之间，已知胜负者矣。◯贾林曰：守必固，攻必克。能自保全而常不失，胜见未然之胜，善知将然之败，谓实微妙通玄，非众人之所见也。◯孟氏曰：当见未萌，言两军巳交，虽料见胜负，策不能过绝于人，但见近形，非远。太公曰：「智与众同，非国师也。」◯梅尧臣曰：人所见而见，故非善。◯王晳曰：众常之人见所以胜而不知制胜之形。◯张预曰：众人所知，已成已箸也。我之所见，未形未萌也。</small>战胜而天下曰善，非善之善者也。<small>曹操曰：争锋也。◯李筌曰：争锋力战，天下易，见故非善也。◯杜牧曰：天下犹上文言众也，言天下人皆称战胜者，故破军杀将者也。我之善者，阴谋潜运，攻必伐谋，胜敌之日，曾不血刃。◯陈皥曰：潜运其智，专伐其谋，未战而屈人之兵，乃是善之善者也。梅尧臣曰：见不过众，战虽胜，天下称之，犹不曰善。◯王晳曰：以谋屈人，则善矣。◯张预曰：战而后能胜，众人称之曰善，是有智名勇功也。故云非善。若见微察隐，取胜于无形，则真善者也。</small>故举秋毫不为多力，见日月不为明目，闻雷霆不为聪耳。<small>曹操曰：易见闻也。◯李筌曰：易见闻也。以为攻战胜而天下不曰善也。夫智能之将，人所莫测，为之深谋，故孙武曰「难知如阴」也。◯王晳曰：众人之所知不为智，力战而胜人不为善。◯何氏曰：此言众人之所见所闻，不足为兴也。昔乌获举千钧之鼎为力，离朱百歩睹纎芥之物为明，师旷听蚊行蚁歩为聪也。兵之成形而见之，谁不能也。故胜于未形，乃为知兵矣。◯张预曰：人皆能也。引此以喻众人之见胜也。秋毫谓兔毛，至秋而劲细，言至轻也。</small>古之所谓善战者，胜于易胜者也。<small>曹操曰：原微易胜。攻其可胜，不攻其不可胜也。◯杜牧曰：敌人之谋，初有萌兆，我则潜运，以能攻之，用力旣少，制胜旣微，故曰易胜也。◯梅尧臣曰：力举秋毫，明见日月，聪闻雷霆，不出众人之所能也。故见于著则胜于艰，见于微则胜于易。◯何氏曰：言敌人之谋，初有萌兆，我则潜运，巳能攻之，用力旣少，制敌甚微，故曰易胜也。◯张预曰：交锋接刃，而后能制敌者，是其胜难也。见微察隐而破于未形者，是其胜易也。故善战者，常攻其易胜而不攻其难胜也。</small>

故善战者之胜也，无智名，无勇功。<small>曹操曰：敌兵形未成，胜之无赫赫之功也。◯李筌曰：胜敌而天下不知，何智名之有。◯杜牧曰：胜于未萌，天下不知，故无智名。曾不血刃，敌国巳服，故无勇功也。◯梅尧臣曰：大智不彰，大功不扬，见微胜易，何勇何智。◯何氏曰：患销未形，人谁称智。不战而服人，谁言勇。汉之子房，唐之裴度能之。◯张预曰：阴谋潜运，取胜于无形，天下不闻料敌制胜之智，不见搴旗斩将之功，若留侯未甞有战鬭功是也。</small>故其战胜不忒。<small>李筌曰：百战百胜，有何疑贰也。此筌以忒字为贰也。◯陈皥曰：筹不{{虚运，策不徒发。◯张预曰：力战而求胜，虽善者亦有败时。旣见于未形，察于未成，则百战百胜而无一差忒矣。</small>不忒者，其所措必胜，胜巳败者也。<small>曹操曰：察敌必可败，不差忒也。◯李筌曰：置胜于巳败之师，何忒焉。师老卒惰，法令不一，谓巳败也。◯杜牧曰：措犹置也。忒，差忒也。我能置胜不忒者何也，盖先见敌人巳败之形然后攻之，故能致必胜之功不差忒也。◯贾林曰：读措为错，错，杂也。取敌之胜，理非一途，故杂而料之也。常于胜未形，巳见敌之败。◯梅尧臣曰：睹其可败，胜则不差。◯何氏曰：善料也。◯张预曰：所以能胜而不差者，盖察知敌人有必可败之形，然后指兵以能之云耳。</small>故善战者立于不败之地而不失敌之败也。<small>李筌曰：兵得地者昌，失地者亡。地者，要害之地。秦军败赵，先据北山者胜。宋师伐燕，过大岘而胜，皆得其地也。◯杜牧曰：不败之地者，为不可胜之计，使敌人必不能败我也。不失敌人之败者，言窥伺敌人可败之形，不失毫发也。◯陈皥注同李筌◯杜佑注同杜牧◯梅尧臣曰：善候敌隙，我则常胜。◯王晳曰：常为不可胜，待敌可胜，不失其机。◯何氏曰：自恃有备则无患，常伺敌隙则胜之，不失也。立于不败之地，利也。言我常为胜所。◯张预曰：审吾法令，明吾赏罚，便吾器用，养吾武勇，是立于不败之地也。我有节制则彼将自衂，是不失敌之败也。</small>是故胜兵先胜而后求战，败兵先战而后求胜。<small>曹操曰：有谋与无虑也。◯李筌曰：计与不计也。是以薛公知黥布之必败，田丰知魏武之必胜，是其义也。◯杜牧曰：管子曰天时地利，其数多少，其要必出于计数，故凡攻伐之道，计必先定于内，然后兵出乎境。不明敌人之政，不能加也。不明敌人之积，不能约也。不明敌人之将，不见先军。不眀敌人之士，不见先陈。故以众击寡，以理击乱，以富击贫，以能击不能，以敎士练卒击欧众白徒，故能百战百胜。此则先胜而后求战之义也。卫公李靖曰：「夫将之上务，在于明察而众和，谋深而虑远，审于天时，稽乎人理。若不料其能，不逹权变，及临机对敌，方始趦趄，左顾右盻，计无所出，信任过说，一彼一此，进退狐疑，部伍狼籍，何异趣苍生而赴汤火，驱牛羊而啖狼虎者乎？」此则先战而后求胜之义也。◯贾林曰：不知彼我之情，陈兵轻进，意虽求胜，而终自败也。◯梅尧臣曰：可胜而战，战则胜矣。未见可战，胜可得乎。◯何氏曰：凡用兵，先定必胜之计而后出军，若不先谋而欲恃强，胜未必也。◯张预曰：计谋先胜，然后兴师。故以战则克。《尉缭子》曰：「兵不必胜，不可以言战。攻不必拔，不可以言攻。」谓危事不可轻举也。又曰：「兵贵先胜于此，则胜彼矣。弗胜于此，则弗胜彼矣。」此之谓也。若赵充国常先计而后战，亦是也。不谋而进，欲幸其成功，故以战则败。</small>

善用兵者，修道而保法，故能为胜败之政。<small>曹操曰：善用兵者，先自修治，为不可胜之道，保法度，不失敌之败乱也。◯李筌曰：以顺讨逆，不伐无罪之国，军至无虏掠，不伐树木、污井灶，所过山川，城社陵祠，必涤而除之，不习亡国之事，谓之道法也。军严肃，有死无犯，赏罚信义立，将若此者，能胜敌之败政也。◯杜牧曰：道者，仁义也。法者，法制也。善用兵者先修理仁义，保守法制，自为不可胜之政，伺敌有可败之隙，则攻能胜之。◯贾林曰：常修用兵之胜道，保赏罚之法度，如此，则当为胜。不能则败。故曰胜败之政也。◯梅尧臣曰：攻守，自修法令，自保在我而已。◯王晳曰：法者，下之五事也。◯张预曰：修治为战之道，保守制敌之法，故能必胜。或曰先修饰道义，以和其众，后保守法令，以戢其下。使民爱而畏之，然后能为胜败。</small>兵法，一曰度，<small>贾林曰：度土地也。◯王晳曰：丈尺也。</small>二曰量，<small>贾林曰：量人力多少，仓廪虚实。◯王晳曰：㪷斛也。</small>三曰数，<small>贾林曰：算数也。以数推之，则众寡可知，虚实可见。◯王晳曰：百千也。</small>四曰称，<small>贾林曰：旣知众寡，兼知彼我之德业轻重，才能之长短。◯王晳曰：权衡也。</small>五曰胜。<small>曹操曰：胜败之政，用兵之法，当以此五事称量，知敌之情。◯张预曰：此言安营布陈之法也。李卫公曰：「敎士犹布碁于盘，若无画路，碁安用之。」</small>

地生度，<small>曹操曰：因地形势而度之。◯李筌曰：旣度有情，则量敌而御之。◯杜牧曰：度者，计也。言度我国土大小，人户多少，征赋所入，兵车所籍，山河险易，道里迂直。自度此事，与敌人如何，然后起兵。夫小不能谋大，弱不能击强，近不能袭远，夷不能攻险，此皆生于地，故先度也。◯梅尧臣曰：因地以度军势。◯王晳曰：地，人所履也。举兵攻战，先本于地，由地故生度。度所以度长短，知远近也。凡行军临敌，先须知远近之计。◯何氏曰：地者，远近险易也。度，计也。未出军，先计敌国之险易，道路迂直，兵甲孰多，勇怯孰是，计度可伐，然后与师动众，可以成功。</small>度生量，<small>杜牧曰：量者，酌量也。言度地已熟，然后能酌量彼我之强弱也。◯梅尧臣曰：因度地以量敌情。◯王晳曰：谓量有大小，言旣知远近之计，则须更量其地之大小也。◯何氏曰：量酌彼巳之形势。</small>量生数，<small>曹操曰：知其远近广狭，知其人数也。◯李筌曰：量敌远近强弱，须备士卒军资之数而胜也。◯杜牧曰：数者，机数也。言强弱已定，然后能用机变数也。◯贾林曰：量地远近广狭，则知敌人人数多少也。◯梅尧臣曰：因量以得众寡之数。◯王晳曰：数所以纪多少，言旣知敌之大小，则更计其精劣多少之数。曹公曰：知其人数。◯何氏曰：数，机变也。先酌量彼我强弱利，害然后为机数。◯张预曰：地有远近广狭之形，必先度知之，然后量其容人多少之数也。</small>数生称，<small>曹操曰：称量敌孰愈也。◯李筌曰：分数旣定，贤智之多少，得贤者重，失贤者轻。如韩信之论楚汉也。须知轻重，别贤愚而称之，锱铢则强。◯杜牧曰：称，校也。机权之数巳行，然后可以称校彼我之胜负也。◯梅尧臣曰：因子以权轻重。◯王晳曰：称所以知重轻，喻强弱之形势也。能尽知远近之计，大小之举，多少之数，以与敌相形，则知重轻所在。◯何氏同杜牧注。</small>称生胜。<small>曹操曰：称量之数，知其胜负所在。◯李筌曰：称知轻重，胜败之数可知也。◯杜牧曰：称校旣熟，我胜敌败，分明见也。◯梅尧臣曰：因轻重以知胜负。◯王晳曰：重胜轻也。陈皥杜佑李筌同杜牧上五事注。◯何氏曰：上五事，未战先计必胜之法，故孙子引古法以疏胜败之要也。◯张预曰：称，宜也。地形与人数相称则踈密得宜，故可胜也。《尉缭子》曰：「无过在于度数。」度谓尺寸，数谓什伍。度以量地，数以量兵。地与兵相称则胜。五者皆因地形而得，故自地而生之也。李靖五陈随地形而变是也。</small>

故胜兵若以镒称铢，<small>梅尧臣曰：力易举也。</small>败兵若以铢称镒。<small>曹操曰：轻不能举重也。◯李筌曰：二十两为镒，铢之于镒，轻重异位，胜败之数亦复如之。◯梅尧臣曰：力难制也。◯王晳曰：言铢镒者，以明轻重之至也。◯张预曰：二十两为镒，二十四铢为两。此言有制之兵对无制之兵，轻重不侔也。</small>胜者之战，民也。若决积水于千仞之溪者，形也。<small>曹操曰：八尺曰仞。决水千仞，其高势疾也。◯李筌曰：八尺曰仞。言其势也。杜预伐吴，言兵如破竹，数节之后，皆迎刃自解，则其义也。◯杜牧曰：夫积水在千仞之溪，不可测量，如我之守，不见形也。及决水下，湍涆奔注，如我<u>之攻不</u><small>据《四部丛刊子部·孙子十家集注》补。</small>可御也。◯梅尧臣曰：水决千仞之溪，莫测其迅，兵动九天之<u>上，莫见其</u><small>据《四部丛刊子部·孙子十家集注》补。</small>迹。此军之形也。◯王晳曰：千仞之溪，至陗绝也，喻不可胜。<u>对可胜之</u><small>据《四部丛刊子部·孙子十家集注》补。</small>形，乗机攻之，决水是也。◯张预曰：水之性，避高而趋下，决<u>之赴深溪，</u><small>据《四部丛刊子部·孙子十家集注》补。</small>固湍浚而莫之御也。兵之形象水，乗敌之不备，掩敌之不<u>意，避实</u><small>据《四部丛刊子部·孙子十家集注》补。</small>而击虚，亦莫之制也。或曰，千仞之溪谓不测之渊，人莫能量其浅深，及决而下之，则其势莫之能御。如善守者匿形晦迹藏于◯九地之下，敌莫能测其强弱。及乗虚而出，则其𨦟莫之能当也。</small>
