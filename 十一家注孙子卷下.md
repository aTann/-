## 十一家注孙子卷下

### 地形篇

<small>曹操曰：欲战，审地形以立胜也。◯李筌曰：军出之后，必有地形变动。◯王晳曰：地利当周知险隘支挂之形也。◯张预曰：凡军有所行，先五十里内山川形势，使军士伺其伏兵，将乃自行视地之势，因而图之，知其险易，故行师越境，审地形而立胜。故次《行军》。</small>

孙子曰：地形有通者，<small>梅尧臣曰：道路交达。</small>有挂者，<small>梅尧臣曰：网罗之地，往必挂缀。</small>有支者，<small>梅尧臣曰：相持之地。</small>有隘者，<small>梅尧臣曰：两山通谷之间。</small>有险者，<small>梅尧臣曰：山川丘陵也。</small>有逺者。<small>曹操曰：此六者地之形也。◯梅尧臣曰：平陆也。◯杜佑曰：此六地之名，教民居之，得便利则胜也。◯张预曰：地形有此六者之别也。</small>我可以往，彼可以来，曰通。<small>杜佑曰：谓俱在平陆，往来通利也。◯张预曰：俱在平陆，往来通达。</small>通形者，先居髙阳，利粮道以战，则利。<small>曹操曰：宁致人，无致于人。◯李筌曰：先之以待敌。◯杜牧曰：通者，四战之地，须先据髙阳之处，勿使敌人先得而我后至也。利粮道者，毎于津厄，或敌人要冲，则筑垒或作甬道以护之。◯贾林曰：通利者，无有冈阪亦无要害，故两通往来，处髙易于望候，向阳视生，通粮道，便易转运，于此利于战也。◯杜佑曰：宁致人，无致于人。巳先据髙地，分为屯守于归来之路，无使敌绝巳粮道也。◯梅尧臣曰：先据髙阳，利粮通厄，敌人来至，我战则利。◯王晳注同曹操。◯何氏同杜佑注。◯张预曰：先处战地以待敌，则致人而不致于人。我虽居髙面阳，坐以致敌，亦虑敌人不来赴战，故须使粮饷不绝，然后为利。</small>可以往难以返曰挂。<small>杜佑曰：挂者，牵挂也。</small>挂形者，敌无备，出而胜之。敌若有备，出而不胜，难以返，不利。<small>李筌曰：徃难以返曰挂。◯杜牧曰：挂者险阻之地，与敌共有。犬牙相错，动有挂碍也。徃攻敌，敌若无备，攻之必胜，则虽与险阻相错，敌人巳败，不得复邀我归路矣。若徃攻敌人，敌人有备，不能胜之，则为敌人守险阻邀我归路，难以返也。◯陈皥曰：不得已，陷在此，则须为持乆之计，掠取敌人之粮以伺利便而击之。◯杜佑曰：敌无备，出攻之，胜，可也。有备不得胜之，则难还返也。◯梅尧臣曰：出其不意，徃则获利。若其有备，徃必受制。◯张预曰：察知敌情，果为无备，一举而胜之，则可矣。若其有备，出而弗克，欲战则不可留，欲归则不得返，非所利也。</small>我出而不利，彼出而不利，曰支。<small>杜佑曰：支，乆也。俱不便，乆相持也。◯张预曰：各守险固，以相支持。</small>支形者，敌虽利我，我无出也。引而去之，令敌半出而击之，利。<small>李筌曰：支者，两俱不利，如挂之形，故各分其势。◯杜牧曰：支者，我与敌人各守髙险对垒，而军中有平地，狭而且长，出军则不能成陈，遇敌则自下御上，彼我之势俱不利便。如此，则堂堂引去，伏卒待之。敌若蹑我，候其半出，发兵击之，则利。若敌人先去以诱我，我不可出也。◯陈皥曰：此说理繁而语倒，但彼此出军，地形不便，敌若设利诱我而去，我愼勿追之。我若引去，敌止则巳。若来袭我，候其半出，则急击之。◯贾林曰：支者隔险隘，可以相要截，足得相支持，故不利先出也。◯杜佑曰：利，利我也。佯背我去，我无出逐，待其引而击之，可败也。◯梅尧臣曰：各居所险，先出必败，利而诱我，我不可爱，伪去，引敌半出而击。◯王晳曰：敌不肯至，则设竒伏而退，且诡之，令必出。◯张预曰：利我，谓佯背我去也，不可出攻。我舍险则反为所乗，当自引去。敌若来追，伺其半出，行列未定，𨦣卒攻之，必获利焉。李靖《兵法》曰：「彼此不利之地，引而佯去，待其半出而邀击之。」</small>隘形者，我先居之，必盈之以待敌。<small>杜佑曰：盈，满也。以兵陈满隘形，欲使敌不得进退也。</small>若敌先居之，盈而勿从，不盈而从之。<small>曹操曰：隘形者，两山间通谷也。敌势不得挠我也。我先居之必前齐隘口，陈而守之，以出竒也。敌若先居此地，齐口陈，勿从也。即半隘陈者，从之而与敌共此利也。◯李筌曰：盈，平也。敌先守隘，我去之。赵不守井陉之口，韩信下之。陈豨不守漳水，髙祖下之。是也。◯杜牧曰：盈者满也。言遇两山之间，中有通谷，则须当山口为营，与两山口齐如水之在器而盈满也。◯杜佑曰：谓齐口亦满也。如水之满器与，口齐也。若我居之，平易险阻，皆制在我，然后出竒以制敌。若敌人据隘之半，不知齐口满盈之道，我则入隘以从之。盖敌亦在隘，我亦在隘，俱得地形，胜败在我，不在地形也。夫齐口盈满之术，非惟隘形独解。有口譬如平坡迥泽，车马不通，舟楫不胜，中有一径，亦须据其路口，使敌不得进也。诸可知矣。◯陈皥曰：隘口，言陈是也，言营非也。◯贾林曰：从逐也。盈实也。敌若实而满之，则不可逐讨。若虚而无备，则入而讨之。◯梅尧臣同杜牧注。◯王晳同曹操注。◯张预曰：左右髙山，中有平谷，我先至之，必齐满山口以为陈，使敌不得进也。我可以出竒兵，彼不能以挠我。敌若先居此地，盈塞隘口而陈者，不可从也。若虽守隘口，俱不齐满者，入而从之，与敌共此险阻之利。吴起曰：「无当天灶。」天灶者，大谷之口，言不可迎隘口而居之也。</small>险形者，我先居之，必居髙阳以待敌。<small>杜佑曰：居髙阳之地以待敌人，敌人从其下隂而来，击之则胜。</small>若敌先居之，引而去之，勿从也。<small>曹操曰：地形险隘，尤不可致于人。◯李筌曰：若险阻之地，不可后于人。◯杜牧曰：险者，山峻谷深，非人力所能作为，必居髙阳以待敌。若敌人先据之，必不可以争，则当引去。阳者南面之地，恐敌人持乆，我居隂而生疾也。今若于崤渑遇敌，则先据北山，此乃是面隂而背阳也。髙阳二者止可舍阳而就髙，不可舍髙而就阳。孙子乃统而言之也。◯杜佑曰：地险先据，则不致于人也。◯梅尧臣曰：先得险固，居髙就阳，待敌则强。敌茍先之，就战则殆，引去勿疑。◯王晳曰：此亦争地形。唐太宗先据武牢以待窦建德是也。◯张预曰：平陆之地，尚宜先据，况险厄之所，岂可以致于人。故先处髙阳，以佚待劳则胜矣。若敌已据此地，宜速引退，不可与战。裴行俭讨突厥，尝际晚下营，壍垒方周，忽令移就崇冈。将士不恱，以谓不可劳衆，行俭不从，速令徙之。是夜风雨暴至，前设营所，水深丈馀，将吏惊服。以此观之，居髙阳不惟战便，亦无水涝之患也。</small>逺形者，势均，难以挑战，战而不利。<small>曹操曰：挑战者延敌也。◯李筌曰：力敌而挑，则利未可知也。◯杜牧曰：譬如我与敌垒相去三十里，若我来就敌垒而延敌欲战者，是我困敌𨦣，故战者不利。若敌来就我垒，延我欲战者，是我佚敌劳，敌亦不利，故言势均。然则如何？曰：欲必战者，则移相近也。◯陈皥曰：夫与敌营垒相逺，兵力又均，难以挑战，战则不利。故下文云：「势均，以一击十曰走」是也。夫挑战，先须料我兵衆，强弱可以加敌则为之，不然则不可轻进，自取败也。◯孟氏曰：兵势旣均，我逺入挑则不利也。◯杜佑曰：挑迎敌也。逺形去国逺也。地势均等，无独便利，先挑之战，不利也。◯梅尧臣曰：势旣均一，挑战则劳，致敌则佚。◯王晳曰：以逺致我，劳也。◯张预曰：营垒相逺，势力又均，止可坐以致敌，不宜挑人而求战也。</small>凡此六者，地之道也。将之至任，不可不察也。<small>李筌曰：此地形之势也。将不知者以败。◯贾林曰：天生地形，可以目察。◯梅尧臣曰：夫地形者，助兵立胜之本，岂得不度也。◯张预曰：六地之形，将不可不知。</small>

故兵有走者，有弛者，有陷者，有崩者，有乱者，有北者。凡此六者，非天之灾，将之过也。<small>贾林曰：走弛陷崩乱北，皆败坏，大小变易之名也。◯张预曰：凡此六败，咎在人事。</small>夫势均，以一击十曰走。<small>曹操曰：不料力。◯李筌曰：不量力也。若得形便之地，用竒伏之计，则可矣。◯杜牧曰：夫以一击十之道，先须敌人与我将之智谋，兵之勇怯，天时地利，饥饱劳佚，十倍相悬，然后可以奋一击十。若势均力敌，不能自料，以我之一击敌之十，则须奔走，不能返舎，复为驻止矣。◯梅尧臣曰：势虽均而兵甚寡，以寡击衆，必走之道也。◯王晳曰：不待斗而走也。◯张预曰：势均，谓将之智勇，兵之利钝，一切相敌也。夫体敌势等，自不可轻战，况奋寡以击衆，能无走乎。</small>卒强吏弱曰弛。<small>曹操曰：吏不能统，故弛坏。◯杜牧曰：言卒伍豪强，将帅懦弱，不能驱率，故弛坼坏散也。国家长庆初，命田布帅魏以伐王廷凑。布长在魏，魏人轻易之，数万人皆乗驴行营，布不能禁。居数月，欲合战，兵士溃散，布自刭身死。◯贾林曰：令之不从，威之不服，见敌则乱，不坏何为。◯梅尧臣曰：吏无统率者，则军政弛坏。◯王晳同曹操注。◯何氏曰：言卒伍豪强，将帅懦弱，不能驱领，故弛坼坏散也。◯张预曰：士卒豪悍，将吏懦弱，不能统辖约束，故军政弛坏也。吴楚相攻，吴公子光曰：「楚军多宠，政令不一，帅贱而不能整，无大威命，楚可败。」果大败楚师也。</small>吏强卒弱曰陷。<small>曹操曰：吏强欲进，卒弱輙陷败也。◯李筌曰：陷败也。卒弱不一则难以为战，是以强陷也。◯杜牧曰：言欲为攻取，士卒怯弱，不量其力，强进之，则陷没于死地也。◯陈皥曰：夫人皆有血气，谁无鬬敌之心若将乏刑德，士乏训练，则人皆懦怯，不可用也。◯贾林曰：士卒皆羸，鼓之不进，吏强独战，徒陷其身也。◯梅尧臣曰：吏虽强进，不能激之以勇，故陷于死。◯王晳曰：为下所陷。◯张预曰：将吏刚勇欲战，而士卒素乏训练，不能齐勇同奋，茍用之，必陷于亡败。</small>大吏怒而不服，遇敌怼而自战，将不知其能，曰崩。<small>曹操曰：大吏小将也。大将怒之而不猒服，忿而赴敌，不量轻重，则心崩坏。◯李筌曰：将为敌所怒，不料强弱，驱士卒如命者，必崩坏。◯杜牧曰：春秋时，楚子伐郑，晋师救之。伍参言于楚子曰：「晋之从政者新，未能行令。其佐先縠刚愎不仁，未肯用命，其三帅者，专行不获，听而无上，衆无适从。此行也晋师必败。」晋魏锜求公族未得而怒，欲败晋师，请致师。不许。请使许之，遂往请战而还。赵旃求卿未得，请挑战，不许。召盟许之。与魏锜皆命而往。郤克曰：「二憾往矣，弗备，必败。」随会曰：「若二子怒楚，楚人乗我丧，师无日矣。不如备之。」先縠曰：「不可。」随会使巩朔、韩穿师七覆于敖前，故上军不败，而中军下军果败。七覆，七处伏兵也。敖山名也。◯陈皥曰：此大将无理而怒小将，使之心内怀不服，因縁怨怒，遇敌便战，不顾能否，所以大败也。◯贾林曰：自上堕下曰崩。大吏小将不相压伏，崩坏之道。将又不量己之能否，不知卒之勇怯强与敌鬬，自取贼害，岂非自上而崩乎。◯梅尧臣曰：小将心怒而不服，遇敌怨怼而不顾，自取崩败者，盖将不知其能也。◯王晳曰：谓将怒不以理，且不知禆佐之才，激致其凶怼，如山之崩坏也。◯何氏曰：三军同力，上下一心，则胜也。◯张预曰：大凡百将一心，三军同力，则能胜敌。今小将恚怒而不服于大将之令，意欲俱败，逢敌便战，不量能否，故必崩覆。晋伐秦，荀偃行令是也，曰：「鸡鸣而驾，唯余马首是瞻。」栾书怒曰：「晋国之命未是有也。」遂弃之归。又赵穿恶臾騈而逐秦，魏锜怒晋师而乗楚。</small>将弱不严，敎道不明，吏卒无常，陈兵纵横曰乱。<small>曹操曰：为将若此，乱之道也。◯李筌曰：将或有一于此，乱之道也。◯杜牧曰：言吏卒皆不拘常度，故引兵出陈，或纵或横，皆自乱之也。◯贾林曰：威令旣不严明，士卒则无常禀，如此军幕，不乱何为。谓将无严令，赏罚不行之故。◯梅尧臣曰：懦而不严，则士无常检，敎而不明，则出陈纵横不整，乱之道也。◯王晳曰：乱者，不胜其败。◯张预曰：将弱不严，谓将帅无威德也。敎道不明，谓敎阅无古法也。吏卒无常，谓将臣无乆任也。陈兵纵横，谓士卒无节制也。为将若此，自乱之道。</small>将不能料敌，以少合衆，以弱击强，兵无选锋，曰北。<small>曹操曰：其势若此，必走之兵也。◯李筌曰：军败曰北，不料敌也。◯杜牧曰：卫公李靖《兵法》有战锋队，言拣择敢勇之士，毎战皆为先锋。《司马法》曰：「选良次兵，益人之强。」注曰：「勇猛劲捷，战不得功，后战必选于前，当以激致其𨦣气也。」东晋大将军谢玄北鎭广陵时，符坚强盛。玄多募勇劲，刘牢之、何谦、诸葛侃、髙衡、刘轨、田洛、孙无终等，以骁猛应募。玄以牢之，领精𨦣为前锋，百战百胜，号为北府兵，敌人畏之，所向必克也。◯贾林曰：兵锋不选利钝，士卒不知勇怯，如此用兵，自取背道也。◯梅尧臣曰：不能量敌情，以少当衆，不能选精𨦣，以弱击强，皆奔北之理也。◯何氏曰：夫士卒疲勇，不可混同。为一一则勇士不劝，疲兵因有所容，出而不战自败也。故《兵法》曰：「兵无选锋曰北。」昔齐以伎击强魏，以武卒奋秦，以𨦣士胜汉。有三河侠士，剑客竒材，吴谓之解烦，齐谓之决命，唐谓之跳荡，是皆选锋之别名也。兵之胜术，无先于此。凡军衆旣具，则大将勒诸营各选精𨦣之士，须趫健出衆，武艺轶格者，部为别队，大约十人选一人，万人选千人。所选务寡，要在必当，择腹心健将统率，自大将亲兵前锋，竒伏之类，皆品量配之也。◯张预曰：设若奋寡以击衆，驱弱以敌强，又不选骁勇之士使为先锋，兵必败北也。凡战，必用精𨦣为前锋者，一则壮吾志，一则挫敌威也。故《尉缭子》曰：「武士不选，则衆不强。」曹公以张辽为先锋而败鲜卑，谢玄以刘牢之领精𨦣而拒符坚，是也。</small>凡此六者，败之道也。<small>陈皥曰：一曰不量寡衆，二曰本乏刑德，三曰失于训练，四曰非理兴怒，五曰法令不行，六曰不择骁果，此名六败也。</small>将之至任，不可不察也。<small>张预曰：巳上六事，必败之道。</small>

夫地形者，兵之助也。<small>杜牧曰：夫兵之主，在于仁义节制而巳。若得地形可以为兵之助，所以取胜也。助一作易。◯陈皥曰：天时不如地利。◯孟氏曰：地利待人而险。◯贾林曰：战虽在兵，得地易胜，故曰兵之易也。山可障，水可灌，髙胜卑，险胜平也。◯王晳曰：兵道则在人。◯张预曰：能审地形者，兵之助耳，乃未也，料敌制胜者兵之本也。</small>料敌制胜，计险厄逺近，上将之道也。<small>杜牧曰：馈用之费，人马之力，攻守之便，皆在险厄逺近也。言若能料此以制敌，乃为将臻极之道。◯王晳曰：料敌穷极之情，险厄逺近之利害，此兵道也。◯何氏曰：知敌知地，将军之职。◯张预曰：旣能料敌虚实强弱之情，又能度地险厄逺近之形，本末皆知，为将之道毕矣。</small>知此而用战者必胜，不知此而用战者必败。<small>杜牧曰：谓知险厄逺近也。◯梅尧臣曰：将知地形，又知军政，则胜，不知则败。◯张预曰：旣知敌情，又知地利，以战则胜，俱不知之，以战即败。</small>故战道必胜，主曰无战，必战可也。战道不胜，主曰必战，无战可也。<small>李筌曰：得战胜之道，必可战也。失战胜之道，必无战可也。立主人者，发其行也。◯杜牧曰：主者，君也。黄石公曰：「出军行师，将在自专，进退内御，则功难成。」故圣主明王，跪而推毂曰：「阃外之事，将军裁之。」◯孟氏曰：宁违于君，不逆士衆。◯梅尧臣曰：将在，军君命有所不受。◯张预曰：苟有必胜之道，虽君命不战，可必战也。苟无必战之道，虽君命必战，可不战也。与其从令而败事，不若违制而成功，故曰：「军中不闻天子之诏。」</small>故进不求名，退不避罪。<small>王晳曰：皆忠以为国也。◯何氏曰：进岂求名也，见利于国家士民则进也，退岂避罪也，见其蹙国残民之害，虽君命使进，而不进罪，及其身不悔也。</small>唯人是保，而利合于主，国之寳也。<small>李筌曰：进退皆保人，非为身也。◯杜牧曰：进不求战胜之名，退不避违命之罪也，如此之将，国家之珍寳，言其少得也。◯陈皥曰：合犹归也。◯梅尧臣曰：宁违命而取胜，勿顺命而致败。◯王晳曰：战与不战，皆在保民利主而巳矣。◯张预曰：进退违命，非为巳也，皆所以保民命而合主利，此忠臣，国家之寳也。</small>

视卒如婴儿，故可与之赴深溪，视卒如爱子，故可与之俱死。<small>李筌曰：若抚之如此，得其死力也。故楚子一言，三军之士皆如挟纩也。◯杜牧曰：战国时，吴起为将，与士卒最下者同衣食，卧不设席，行不乗骑，亲裹赢粮，与士卒分劳苦。卒有病疽，吴起吮之。其卒母闻而哭之，或问曰：「子卒也，而将军自吮疽，何为而哭？」母曰：「往年吴公吮其父，其父不旋踵而死于敌，今复吮此子，妾不知其死所矣。」◯梅尧臣曰：抚而育之则亲而不离，爱而朂之则信而不疑，故虽死与死，虽危与危。◯王晳曰：以仁恩结人心也。◯何氏曰：如后汉段熲为破羌将军以征西，羌行军仁爱，士卒伤者亲自瞻省，手为裹疮。在边十馀年，未尝一日蓐寝，与将士同苦。故皆乐为死战也。晋王浚为巴郡太守，郡边吴境，兵士苦役，生男多不举。浚乃严其科条，寛其徭课，其产育者皆与休复，所全活者数千人。及后伐吴，先在巴郡之所全活者，皆堪徭役供军，其父母戒之曰：「王府君生尔，尔必勉之，无爱死也。」故吴子有父子之兵。◯张预曰：将视卒如子，则卒视将如父，未有父在危难而子不致死，故荀彧曰：「臣之于君也。下之于上也。如子弟之事父兄。手足之捍头目也。」夫美酒泛流，三军皆醉，温言一抚，士同挟纩，信乎，以恩遇下，古人所重也。故兵法曰：「勤劳之师，将必先巳。暑不张盖，寒不重衣，险必下歩，军井成而后饮，军食熟而后饭，军垒成而后舎。」</small>厚而不能使，爱而不能令，乱而不能治，譬如骄子，不可用也。<small>曹操曰：恩不可专用，罚不可独任，若骄子之喜怒对目，还害而不可用也。◯李筌曰：虽厚爱人，不合如骄子者，有勃逆之心，不可用也。◯杜牧曰：黄石公曰：「士卒可下而不可骄。」夫恩以养士，谦以接之，故曰可下，制之以法，故曰不可骄。《隂符》曰：「害生于恩。」吴起曰：「夫鼓鼙金铎，所以威耳，旌旗麾章所以威目，禁令刑罚，所以威心耳。威于声，不得不淸，目威于色，不得不明，心威于形，不得不严。三者不立，必败于敌。」故曰：「将之所撝，莫不从移，将之所指，莫不前死。」卫公李靖曰：「古之善为将者，必能十卒而杀其三，次者十杀其一。十杀其三，威振于敌国，十杀其一，令行于三军。是知畏我者不畏敌，畏敌者不畏我。善无细而不赏，恶无微而不贬。马谡军败，葛亮对泣而行诛，乡人盗笠吕蒙，垂涕而后斩，马逸犯禾，曹公割髪而自刑，两掾辞屈，黄盖诘问而俱斩，故能威克其爱，虽少必济，爱加其威，虽多必败。◯孟氏曰：唯务行恩，恩势巳成，刑之必怨。唯务行刑，刑怨巳深，恩之不附。必使恩威相参，赏罚并用，然后可以为将，可以统衆也。◯梅尧臣曰：厚养而不使，爱宠而不敎，乱法而不治，犹如骄子，安得而用也。◯王晳曰：恩不以严，未可济也。◯何氏曰：言恩不可纯任，纯任则还为巳害。◯张预曰：恩不可以专用，罚不可以独行，专用恩则卒如骄子而不能使，此曹公所以割髪而自刑，卧龙所以垂泣而行戮，杨素所以流血盈前而言笑自若，李靖所以十杀其三使畏我而不畏敌也。独行罚则士不亲附而不可用，此古将所以投酒，楚子所以挟纩，吴起所以分衣食，阖闾所以同劳佚也。在《易》之《师》，初六曰：「师出以律。」谓齐衆以法也。九二曰「师中承天宠。」谓劝士以赏也。以此观之，王者之兵，亦徳刑参任而恩威并行矣。《尉缭子》曰：「不爱恱其心者，不我用也。不严畏其心者，不我举也。故善将者，爱与畏而巳。」</small>

知吾卒之可以击，而不知敌之不可击，胜之半也。<small>梅尧臣曰：知己而不知彼，或有胜耳。</small>知敌之可击，而不知吾卒之不可以击，胜之半也。<small>杜牧曰：可击者，勇敢轻死也。不可击者，顿弊怯弱也。◯陈皥曰：此说非也。可击不可击者，所谓「兵衆孰强，士卒孰练，赏罚孰明」也。◯梅尧臣曰：知彼而不知己，或有胜耳。◯王晳曰：知己不知彼，知彼不知己，皆未可以决胜也。◯张预曰：或知己而不知彼，或知彼而不知己，则有胜有负也。唐太宗曰：「吾尝临陈先料敌心与己之心孰审，然后彼可得而知焉。察敌气与己之气孰治，然后我可得而知焉。」言料心审治乱，察气见强弱形也，可战与不可战也。</small>知敌之可击，知吾卒之可以击，而不知地形之不可以战，胜之半也。<small>曹操李筌曰：胜之半者，未可知也。◯杜牧曰：地形者，险易逺近，出入迂直也。◯梅尧臣曰：知彼知巳，而不知地形，亦或不胜。◯王晳曰：虽知彼巳可以战，然不可亏地利也。◯张预曰：旣知巳而又知彼，但不得地形之助，亦不可全胜。</small>故知兵者，动而不迷，举而不穷。<small>杜牧曰：未动未举，胜负巳定。故动则不迷，举则不穷也。一云动而不困，举而不顿。◯陈皡曰：穷者，困也。我若识彼此之动否，量地形之得失，则进而不迷，战而不困者也。◯梅尧臣曰：无所不知则动不迷暗，举不困穷也。◯王晳曰：善计者不迷，善军者不穷。◯张预曰：不妄动，故动则不误。不轻举，故举则不困。识彼我之虚实，得地形之便利而后战也。</small>故曰，知彼知巳，胜乃不殆。<small>张预曰：晓攻守之术则有胜而无危。</small>知天知地，胜乃不穷。<small>李筌曰：人事、天时、地利，三者同知，则百战百胜。◯杜佑曰：知地之便，知天之时。地之便依险阻，向髙阳也。天之时，顺寒暑，法刑德也。旣能知彼知己，又按地形，法天道，胜乃可全，又何难也。◯梅尧臣曰：知彼利，知此利，故不危。知天时，知地形，故不极。◯王晳同梅尧臣注。◯张预曰：顺天时，得地利，取胜无极。</small>

### 九地篇

<small>曹操曰：欲战之地有九。◯李筌曰：胜敌之地有九，故次《地形》之下。◯王晢曰：用兵之地，利害有九也。◯张预曰：用兵之地，其势有九，此论地势，故次《地形》。</small>孙子曰：用兵之法，有散地，有轻地，有争地，有交地，有衢地，有重地，有圯地，有围地，有死地。<small>曹操曰：此九地之名也。◯张预曰：此九地之名。</small>诸侯自战其地，为散地。<small>曹操曰：士卒恋土，道近易散。◯李筌曰：卒恃土怀妻子，急则散，是为散地也。◯杜牧曰：士卒近家，进无必死之心，退有归投之处。◯杜佑曰：战其境内之地，士卒意不专，有溃散之心，故曰散地。◯梅尧臣同杜牧注。◯王晳同曹操注。◯何氏曰：散地，士卒恃之怀恋妻子，急则散走，是为散地。一曰地无关键，士卒易散走。居此地者，不可数战。又曰地逺四平，更无要害，志意不坚而易离，故曰散地。吴王问孙武曰：「散地士卒顾家，不可与战，则必固守不出。若敌攻我小城，掠吾田野，禁吾樵采，塞吾要道待，吾空虚而急来攻，则如之何？」武曰：「敌人深入吾都，多背城邑，士卒以军为家，专志轻鬬。吾兵在国，安土怀生，以陈则不坚，以鬬则不胜。当集人合衆，聚榖蓄帛，保城备险，遣轻兵绝其粮道，彼挑战不得，转输不至，野无所掠，三军困馁，因而诱之，可以有功。若欲野战则必因势依险设伏，无险则隐于天气，隂晦昏雾，出其不意，袭其懈怠，可以有功。」◯张预曰：战于境内，士卒顾家，是易散之地也。郧人将伐楚师，楚鬬廉曰：「郧人军其郊，必不诫，恃近其城，莫有鬬志。」果为楚所败是也。</small>入人之地而不深者，为轻地。<small>曹操曰：士卒皆轻返也。◯杜牧曰：师出越境，必焚舟梁，示民无返顾之心。◯李筌曰：轻于退也。◯梅尧臣曰：入敌未逺，道近轻返。◯王晳曰：初涉敌境，势轻，士未有鬬志也。◯何氏曰：轻地者，轻于退也。入敌境未深，往返轻易，不可止息，将不得数动劳人。吴王问孙武曰：「吾至轻地，始入敌境，士卒思还，难进易退。未背险阻，三军恐惧。大将欲进，士卒欲退，上下异心。敌守其城垒，整其车骑，或当吾前，或击吾后，则如之何？」武曰：「军至轻地，士卒未专，以入为务，无以战为故。无近其名城，无由其通路，设疑佯惑，示若将去，选骁骑衔枚，先入掠其牛马六畜，三军见得，进乃不惧。分吾良卒，密有所伏。敌人若来，击之勿疑。若其不至，舍之而去。」又曰：「军入敌境，敌人固垒不战，士卒思归，欲退且难，谓之轻地。当选骁兵伏要路，我退敌追来，则击之也。」◯张预曰：始入敌境，士卒思还，是轻返之地也。《尉缭子》曰：「征役分军而归，或临战自北，则逃伤甚焉。」言民兵四集，分屯占地，使北来者，当北道则多逃，以其开之耳。</small>我得则利，彼得亦利者，为争地。<small>曹操曰：可以少胜衆，弱击强。◯李筌曰：此厄喉守险地，先居者胜，是为争地也。◯杜牧曰：必争之地，乃险要也。前秦符坚先遣大将吕先讨西域，坚败绩。后光自西域还师，至宜禾。坚凉州刺史梁熈谋拒之，髙昌太守杨翰曰：「吕光新定西国，兵强气𨦣，其锋不可当。若出流沙，其势难测。髙梧谷口，险要，宜先守之而夺其水，彼旣困竭，人自然投戈。如以为逺，不可守，伊吾之关，亦可拒之。若废此二要，难为计矣。」地有所必争，真此机也。熈不从，竟为光所灭也。◯陈皥曰：彼我若先得其地者，则可以少胜衆，弱胜强也。◯杜佑曰：谓山水厄口，有险固之利，两敌所争。◯梅尧臣曰：无我无彼，先得则利。◯王晳同陈皥注。◯何氏曰：争地，便利之地，先居者胜。是以争之。吴王问孙武曰：「敌若先至，据要保利，简兵练卒，或出或守，以备我，竒则如之何？」武曰：「争地之法，先据为利。敌得其处，愼勿攻之，引而佯走，建旗鸣鼓，趣其所爱，曵柴扬尘，惑其耳目，分吾良卒，宻有所伏。敌必出救。人欲我与，人弃我取，此争先之道也。若我先至而敌用此术，则选吾𨦣卒，固守其所，轻兵追之，分伏险阻，敌人还鬬，伏兵旁起，此全胜之道。◯张预曰：险固之利，彼我得之，皆可以少胜衆，弱胜强者，是必争之地也。唐太宗以三千人守成皋之险，坐困窦建德十万之衆，是也。</small>我可以往，彼可以来者，为交地。<small>曹操曰：道正相交错也。◯杜牧曰：川广地平，可来可往，足以交战对垒。◯陈皥曰：交错是也。言其道路交横，彼我可以来往，如此之地，则须兵士首尾不绝，切宜备之。故下文云「交地吾将谨其守」，其义可见也。◯杜佑曰：交地有数道，往来交相，无可绝。◯梅尧臣同陈皥注。◯何氏曰：交地，平原交通也。一曰可以交结，不可杜绝之。绝之致隙。又曰交通四逺，不可遏绝。吴王问孙武曰：「交地吾将绝敌使不得来，必令吾边城修其守备。深绝通路，固其隘塞。若不先图之，敌人已备，彼可得而来，吾不得而往。衆寡又均，则如之何？」武曰：「旣我不可以往，彼可以来，吾分卒匿之，守而易怠，示其不能。敌人且至，设伏隐庐，出其不意，可以有功也。」◯张预曰：地有数道，往来通达而不可阻绝者，是交错之地也。</small>诸侯之地三属，<small>曹操曰：我与敌相当，而旁有他国也。◯孟氏曰：若郑界于齐楚晋是也。</small>先至而得天下之衆者，为衢地。<small>曹操曰：先至，得其国助也。◯李筌曰：对敌之傍有一国，为之属，先往而通之，得其衆也。◯杜牧曰：衢地者三属之地，我须先至其冲，据其形势，结其旁国也。天下犹言诸侯也。◯梅尧臣曰：彼我相当，有旁国三面之<u>会</u><small>据《四部丛刊子部·孙子十家集注》补。</small>，先至则得诸侯之助也。◯王晳曰：曹公云先至得其国助，晳谓先至者，结交先至也。言天下者，谓能广功则天下可从。◯何氏曰：衢地者，地要冲，控带数道，先据此地，衆必从之，故得之则安，失之则危也。吴王问孙武曰：「衢地必先。若吾道逺发后，虽驰车骤马，至不能先，则如之何？」武曰：「诸侯参属，其道四通。我与敌相当而旁有他国，所谓先者，必先重币轻使，约和旁国，交亲结恩。兵虽后至，衆已属矣。我有衆助，彼失其党，诸国掎角，震鼓齐攻，敌人惊，恐莫知所当。」◯张预曰：衢者四通之地，我所敌者当其一面而旁有邻国，三面相连属，当往结之，以为已援。先至者，谓先遣使以重币约和旁国也。兵虽后至，巳得其国助矣。</small>入人之地深，背城邑多者，为重地。<small>曹操曰：难返之地。◯李筌曰：坚志也。白起攻楚，乐毅伐齐，皆为重地。◯杜牧曰：入人之境巳深，过人之城巳多，津梁皆为所恃，要冲皆为所据，还师返斾，不可得也。◯杜佑曰：难返还也。背，去也，背与倍同。多道里也。逺去己城郭，深入敌地，心专意一，谓之重地也。◯梅尧臣曰：乗虚而入，渉地愈深，过城巳多，津要绝塞，故曰重难之地。◯王晳曰：兵至此者，事势重也。◯何氏曰：重地者，入敌巳深，国粮难应资给，将士不掠食取。吴王问孙武曰：「吾引兵深入重地，多所逾越，粮道绝塞，设欲归还，势不可过。欲食于敌，持兵不失，则如之何？」武曰：「凡居重地，士卒轻勇，转输不通，刖掠以继食下，得粟帛皆贡于上，多者有赏，士卒无归意。若欲还出，即为戒备，深沟髙垒，示敌且乆。敌疑通途，私除要害之道，乃令轻车衔枚而行，以牛马为饵，敌人若出，鸣鼓随之，隂伏吾士，与之中期，内外相应，其败可知也。」◯张预曰：深渉敌境，多过敌城，士卒心专，无有归志，是难退之地也。司马景王谓诸葛恪「卷甲深入，其锋不可当」，是也。</small>行山林险阻沮泽，凡难行之道者，为圮地。<small>曹操曰：少固也。◯贾林曰：经水所毁曰圮。沮，洳。圮地不得乆留，宜速去也。◯梅尧臣曰：水所毁圮，行则犹难，况战守乎。◯何氏曰：圮地者，少固之地也，不可为城垒沟隍，宜速去之。吴王问孙武曰：「吾入圮地，山川险阻，难从之道，行乆卒劳，敌在吾前而伏吾后，营在吾左而守吾右，良车骁骑要吾隘道，则如之何？」武曰：「先进轻车，去军十里，与敌相候。接期险阻，或分而左，或分而右，大将四观，择空而取，皆会中道，倦而乃止。」◯张预曰：险阻渐洳之地，进退艰难而无所依。</small>所由入者隘，所从归者迂，彼寡可以击吾之衆者，为围地。<small>李筌曰：举动难也。◯杜牧曰：出入艰难，易设竒伏覆胜也。◯杜佑曰：所从入厄险，归道逺也。持乆则粮乏，故敌可以少击吾衆者，为围地也。◯梅尧臣曰：山川围绕，入则隘，归则迂也。◯何氏曰：围地入则隘险，归则迂回，进退无从，虽衆，何用能为竒变。此地可由。吴王问孙武曰：「吾入围地，前有强敌，后有险难，敌绝我粮道，利我走势，敌鼓噪不进，以观吾能，则如之何？」武曰：「围地之宜，必塞其阙，示无所往，则以军为家，万人同心，三军齐力，并炊数日，无见火烟，故为毁乱寡弱之形，敌人见我备之必轻，则告励士卒，令其奋怒，陈伏良卒，左右险阻，击鼓而出，敌人若当，疾击务突，我则前鬬后拓，左右椅角也。」又曰：「敌在吾围，伏而深谋，示我以利，萦我以旗，纷纭若乱，不知所之，柰何？」武曰：「千人操旌，分塞要道，轻兵进挑，陈而勿搏，交而勿去，此败谋之法。」◯张预曰：前狭后险之地，一人守之，千人莫向。则以竒伏胜。</small>疾战则存，不疾战则亡者，为死地。<small>曹操曰：前有髙山，后有大水，进则不得，退则有碍。◯李筌曰：阻山背水，食尽利速，不利缓也。◯杜牧曰：卫公李靖曰：「或有进军，行师不因乡导，陷于危败，为敌所制。左谷右山，束马悬车之径，前穷后绝，雁行鱼贯之岩。兵陈未整而强敌忽临，进无所息，退无所固，求战不得，自守莫安。驻则日月稽留，动则首尾受敌。野无水草，军乏资粮，马困人疲，智穷力极，一人守隘，万夫莫向。如彼要害，敌先据之，如此之利，我已失守，纵有骁兵利器，亦何以施其用乎若此死地，疾战则存，不疾战则亡。当须上下同心，倂气一力，抽肠溅血，一死于前，因败为功，转祸为福。」此乃是也。◯陈皥曰：人在死地如坐漏船，伏烧屋。◯贾林曰：左右髙山，前后绝涧，外来则易，内出则难，误居此地，速为死战则生。若待士卒气挫，粮储又无，而持乆，不死何待。◯梅尧臣曰：前不得进，后不得退，旁不得走，不得不速战也。◯何氏曰：死地力战或生，守隅则死。吴王问孙武曰：「吾师出境，军于敌人之地。敌人大至，围我数重，欲突以出，四塞不通。欲励士激衆，使之投命溃围，则如之何？」武曰：「深沟髙垒，示为守备，安静勿动，以隐吾能。告令三军，示不得巳，杀牛燔车，以飨吾士，烧尽粮食，填夷井灶，割发捐冠，绝去生虑，将无馀谋，士有死志。于是砥甲砺刃，并气一力，或攻两旁，震鼓疾噪，敌人亦惧，莫知所当。𨦣卒分行，疾攻其后，此是失道而求生。故曰：困而不谋者穷，穷而不战者亡。」吴王曰：「若吾围敌则如之何？」武曰：「山峻谷险，难以逾越，谓之穷寇。击之之法，伏卒隐庐，开其去道，示其走路，求生透出，必无鬬意，因而击之，虽衆必破。兵法又曰：若敌人在死地，士卒勇气，欲击之法，顺而勿抗，隂守其利，必开去道，以精骑分塞要路，轻兵进而诱之，陈而勿战，败谋之法也。」◯张预曰：山川险隘，进退不能，粮绝于中，敌临于外，当此之际，励士决战而不可缓也。</small>是故散地则无战，<small>李筌曰：恐走散也。◯杜牧曰：巳具其上。◯贾林曰：地无关闼，卒易散走，居此地者，不可数战。地形之说，一家之理，若号令严明，士卒爱服，死且不顾，何散之有。◯梅尧臣曰：我兵在国，安土怀生，陈则不坚。鬬则不胜，是不可以战也。◯王晳曰：决于战则惧散。◯张预曰：士卒怀生，不可轻战。吴王问孙武曰：「散地不可战，则必固守不出。若敌攻我小城，掠吾田野，禁吾樵采，塞吾要道，待吾空虚而来急攻，则如之何？」武曰：「敌人深入，专志轻斗，吾兵安土，陈则不坚，战则不胜。当集人聚谷，保城备险，轻兵绝其粮道。彼挑战不得，转输不至，野无所掠，三军困馁，因而诱之，可以有功。若欲野战，则必因势依险设伏，无险则隐于隂晦，出其不意，袭其懈怠。」</small>轻地则无止，<small>李筌曰：恐逃。◯杜牧曰：兵法之所谓轻地者，出军行师，始入敌境，未背险要，士卒思还，难进易退，以入为难，故曰轻地也。当必选精骑，宻有所伏，敌人卒至，击之勿疑。若是不至，逾之速去。◯杜佑曰：志未坚，不可遇敌。◯梅尧臣曰：始入敌境，未背险阻，士心不专，无以战为，勿近名城，勿由通路，以速进为利。◯王晳曰：无故不当止也。◯张预曰：士卒轻返，不可輙留。吴王曰：「士卒思还，难进易退，未背险阻，三军恐惧，则如之何？」武曰：「军在轻地，士卒未专，以入为务，无以战为。故无近其名城，无由其通路，设疑佯惑，示若将去，乃选精骑，衔枚先入，掠其六畜，三军见得，进乃不惧。分吾良卒，宻有所伏，敌人若来，击之勿疑。若其不至，舍之而去。」</small>争地则无攻，<small>曹操曰：不当攻，当先至为利也。◯李筌曰：敌先居地，险不可攻。◯杜牧曰：无攻者，言敌人若巳先得其地，则不可攻也。◯梅尧臣曰：形胜之地，先据乎利，敌若巳得其处，则不可攻。◯张预曰：不当攻而争之，当后发先至也。吴王曰：「敌若先至，据要保利，简兵练卒，或出或守，以备我。竒则如之何？」武曰：「争地之法，让之者得，求之者失。敌得其处，愼勿攻之，引而佯走，建旗鸣鼓，趣其所爱，曳柴扬尘，惑其耳目，分吾良卒，宻有所伏。敌必出救，人欲我与，人弃我取，此争先之道也。若我先至而敌用此术，则选吾𨦣卒，固守其所，轻兵追之，分伏险阻，敌人还鬬，伏兵旁起，此全胜之道也。」</small>交地则无绝，<small>曹操曰：相及属也。◯李筌曰：不可绝间也。◯杜牧曰：川广地平，四面交战，须车骑部伍，首尾聮属，不可使之断绝，恐敌人因而乗我。◯贾林曰：可以交结不可杜绝，绝之致隙。◯杜佑曰：相及属也。俱可进退，不可以兵绝之。◯梅尧臣曰：道旣错通，恐其邀截，当令部伍相及，不可断也。◯王晳曰：利粮道也。交相往来之地，亦谓之通地，居髙阳以待敌，宜无绝粮道。◯张预曰：往来交通，不可以兵阻绝其路，当以竒伏胜也。吴王曰：「交地，吾将绝敌，使不得来。必令吾边城修其守备，深绝通道，固其隘塞。若不先图之，敌人巳备，彼可得而来，吾不得而往，衆寡又均，则如之何？」武曰：「旣我不可以往，彼可以来，则分卒匿之，守而易怠，示其不能。敌人且至，设伏隐庐，出其不意。」</small>衢地则合交，<small>曹操曰：结诸侯也。◯李筌曰：结行也。◯杜牧曰：诸侯之交，又云旁国也。◯孟氏曰：得交则安，失交则危也。◯梅尧臣曰：地处四通，何以得天下之助，当以重币合。◯王晳曰：四通之境，非交援不强。◯张预曰：四通之地，先交结旁国也。吴王曰：「衢地贵先至，吾道逺而发后，虽驰车骤马，至不得先，则如之何？」武曰：「诸侯参属，其道四通，我与敌相当而旁有他国。所谓先者，必重币轻使，约和旁国，交亲结恩。兵虽后至，衆巳属矣。简兵练卒，阻利而处，我有衆助，彼失其党，诸国掎角，敌人莫当。」</small>重地则掠，<small>曹操曰：畜积粮食也。◯李筌曰：深入敌境，不可非义失人心也。汉髙祖入秦，无犯妇女，无取寳货，得人心。如此，筌以掠字为无掠字。◯杜牧曰：言居于重地，进未有利，退复不得，则须运粮为持乆之计，以伺敌也。◯孟氏曰：因粮于敌也。◯梅尧臣曰：去国旣逺，多背城邑，粮道必绝，则掠畜积以继食。◯王晳曰：深入敌境则掠其饶野，以丰储也。难地食少则危。◯张预曰：深入敌境，馈饷不继，当励士掠食，以备其乏也。吴王曰：「重地多逾城邑，粮道绝塞，设欲归还，势不可过，则如之何？」武曰：「凡居重地，士卒轻勇，转输不通，则掠以继食，下得粟帛皆贡于上，多者有赏。若欲还出，深沟髙垒，示敌且乆，敌疑通途，私除要害，乃令轻车衔枚而行扬其尘埃，饵以牛马，敌人若出，鸣鼓随之。隂伏吾士，与之中期，内外相应，其败可知。」</small>圯地则行，<small>曹操曰：无稽留也。◯李筌曰：不可为沟隍，宜急去之。◯梅尧臣曰：旣毁圯不可依止，则当速行，勿稽留也。◯王晳曰：合聚军衆，圯无舎止。◯张预曰：难行之地，不可稽留也。吴王曰：「山川险阻，难从之道，行乆卒劳，敌在吾前而伏吾后，营在吾左而守吾右，良车骁骑，要吾隘道，则如之何？」武曰：「先进轻车，去军十里，与敌相候。接期险阻，或分而左，或分而右，大将四观，择空而取，皆会中道，倦而乃止。」</small>围地则谋，<small>曹操曰：发竒谋也。◯李筌曰：智者不困。◯杜牧曰：难阻之地，与敌相持，须用竒险诡谲之计。◯杜佑曰：居此当权谋诈谲，可以免难。◯梅尧臣曰：前有隘后有险，归道又迂，则发谋虑以取胜。◯张预曰：难以力胜，易以谋取也。吴王曰：「前有强敌，后有险难，敌绝我粮道，利我走势，彼鼓噪不进，以观吾能，则如之何？」武曰：「围地必塞其阙，示无所往，则以军为家，万人同心，三军齐力。并炊数日，无见火烟，故为毁乱寡弱之形，敌人见我备之必轻，则告励士卒令其奋怒，陈练良卒，左右险阻，击鼓而出。敌人若当，疾击务突，则前鬬后拓，左右掎角。」</small>死地则战，<small>曹操曰：殊死战也。◯李筌曰：殊死战，不求生也。◯陈皥曰：陷在死地，则军中人人自战，故曰置之死地而后生也。◯贾林曰：力战或生，守隅则死。◯梅尧臣曰：前后左右无所之，示必死。人人自战也。◯张预曰：陷在死地，则人自为战。吴王曰：「敌人大至，围我数重，欲突以出，四塞不通。欲励士激衆，使之投命，则如之何？」武曰：「深沟髙垒，安静勿动，告令三军，示不得巳。杀牛燔车，以飨吾士，烧尽粮食，填夷井灶，割发捐冠，绝去生虑。砥甲砺刃，并气一力，或攻两旁，震鼓疾噪，敌人亦惧，莫知所当。𨦣卒分行，疾攻其后，此是失道而求生。故曰：困而不谋者穷，穷而不战者亡。」</small>

所谓古之善用兵者，能使敌人前后不相及，<small>梅尧臣曰：设竒冲掩。</small>衆寡不相恃，<small>梅尧臣曰：惊挠之也。</small>贵贱不相救，<small>梅尧臣曰：散乱也。</small>上下不相收，<small>梅尧臣曰：仓惶也。</small>卒离而不集，兵合而不齐，<small>李筌曰：设变以疑之，救左则击其右，惶乱不暇计。◯杜牧曰：多设变诈，以乱敌人，或冲前掩后，或惊东击西，或立伪形，或张竒伏，我则无形以合战，敌则必备而衆分，使其意慑，离散上下，惊扰不能和，合不得齐集，此善用兵也。◯孟氏曰：多设疑事，出东见西，攻南引北，使彼狂惑散扰而集聚不得也。◯梅尧臣曰：或已离而不能集，或虽合而不能齐。◯王晳曰：将有优劣，则然要在于竒正相生，手足相应也。◯张预曰：出其不意，掩其无备，骁兵𨦣，卒猝然突击，彼救前则后虚，应左则右隙，使仓惶散乱，不知所御。将吏士卒，不能相赴，其卒巳散而不复聚，其兵虽合而不能一。</small>合于利而动，不合于利而止。<small>曹操曰：暴之使离，乱之使不齐，动兵而战。◯李筌曰：挠之令见利乃动，不乱则止。◯梅尧臣曰：然能使敌若此，当须有利则动，无利则止。◯张预曰：彼虽惊扰，亦当有利则动，无利则止。</small>敢问敌衆整而将来，待之若何？<small>曹操曰：或问也。◯梅尧臣曰：此设疑以自问，言敌人甚衆，将又严整，我何以待之耶？◯张预曰：前所陈者，须兵衆相敌，然后可为。故或人问武曰：「彼兵衆于我，而又整肃，则以何术待之也？」</small>曰：先夺其所爱则听矣。<small>曹操曰：夺其所恃之利，若先据利地，则我所欲必得也。◯李筌曰：孙子故立此问者，以此为秘要也。所爱，谓敌所便爱也，或财帛子女，吾先困辱之，则敌进退皆听也。◯杜牧曰：据我便地，略我田野，利其粮道，斯三者，敌人之所爱惜𠋣恃者也。若能俱夺之，则敌人虽强，进退胜败，皆须听我也。◯陈皥曰：爱者不止所恃利，但敌人所顾之事，皆可夺也。◯梅尧臣曰：阶先夺其所顾爱，则我志得行，然后使其惊挠散乱，无所不至也。◯王晳曰：先据利地，以竒兵绝其粮道，则如我之谋也。◯张预曰：武曰敌所爱者，便地与粮食耳。我先夺之，则无不从我之计。</small>兵之情主速，乗人之不及，由不虞之道，攻其所不戒也。<small>曹操曰：孙子应难以覆陈兵情也。◯李筌曰：不虞不戒，破敌之速。◯杜牧曰：此统言兵之情状，以乗敌间隙，由不虞之道，攻其不戒之处，此乃兵之深情，将之至事也。◯陈皥曰：此言乗敌人有不及不虞不戒之便，则须速进，不可迟疑也。盖孙子之旨，言用兵贵疾速也。◯梅尧臣曰：兵机贵速，当乗人之不备。乗人之不备者，行不虞之道，攻不戒之所也。◯王晳曰：兵上神速，夺爱尤当然也。◯何氏曰：如蜀将孟达之降魏，魏朝以达领新城太守，达复连吴固蜀，濳图中国。谋泄，司马宣王秉政，恐达速发，以书绐达以安之。逹得书，犹与不决。宣王乃潜军进讨，诸将皆言达与二贼交构，宜审察而后动。宣王曰：「达无信义，此其相疑之时也。当及其未定，往讨之。」乃倍道兼行，八日到其城下，吴蜀各遣其将向西城，安桥木阑塞以救达。宣王分诸将拒之。初，达与诸葛亮书曰：「宛去洛八百里，去吾一千一百里。闻吾举事，当表上天子，比相反复，一月间也。则吾城巳固，诸军足办，所在深险，司马公必不自来，诸将来，吾无患矣。」及兵到，达又告亮曰：「吾举事，八日而兵至城下，何其神速也。」上庸城三面阻水，达于城下为木栅以自固。宣王渡水，破其栅，直造城下，八道攻之。旬有六日，达甥郡贤将李辅等开门出降，遂斩达。李靖征萧铣，集兵于夔州。铣以时属秋潦，江水泛涨，三峡路陷，必谓靖不能进，遂休兵不设备。九月，靖乃率师而进，将下峡，诸将皆请停兵，待水退。靖曰：「兵贵神速，机不可失。今兵始集，铣尚未知，若乗水涨之势，倐忽至城下，所谓疾雷不及掩耳。此兵家上策，纵彼知我，仓卒徵兵，无以应敌，此必成擒也。」遂降萧铣。《卫公兵法》曰：「兵用上神，战贵其速。简练士卒，申明号令，晓其目以麾帜，习其耳以鼓金，严赏罚以诫之重，刍豢以养之浚，沟壍以防之，指山川以导之，召才能以任之，述竒正以教之。如此，则虽敌人有雷电之疾，而我则有所待也。若兵无先备，则不应卒。卒不应，则失于机。失于机则后于事，后于事则不制胜而军覆矣。故《吕氏春秋》云：『凡兵者，欲急捷，所以一决取胜，不可乆而用之矣。』故曰兵之情虽主速，乗人之不及然，敌将多谋，戎卒辑睦，令行禁止，兵利甲坚，气𨦣而严，力全而劲，岂可速而犯之邪？答曰：若此则当卷迹藏声，蓄盈待竭，避其锋势，与其持乆，安可犯之哉。廉颇之拒白起，守而不战。宣王之抗武侯，抑而不进是也。」◯张预曰：复谓或人曰：用兵之理，惟尚神速，所贵乎速者，乗人之仓卒，使不及为备也。出兵于不虞之径，以掩其不戒，故敌惊扰散乱而前后不相及，衆寡不相待也。</small>

凡为客之道，深入则专，主人不克。<small>李筌曰：夫为客深入则志坚，主人不能御也。◯杜牧曰：言大凡为攻伐之道，若深入敌人之境，士卒有必死之志，其心专一，主人不能胜我也。克者，胜也。◯梅尧臣曰：为客者入人之地深，则士卒专精，主人不能克我。◯张预曰：深渉敌境，士卒心专，则为主者不能胜也。客在重地，主在轻地故耳。赵广武君谓韩信「去国逺鬬，其锋不可当」，是也。</small>掠于饶野，三军足食。<small>王晳曰：饶野多稼穑。</small>谨养而勿劳，倂气积力，运兵计谋，为不可测。<small>曹操曰：养士倂气，运兵为不可测度之计。◯李筌曰：气盛力积，加之以谋虑，则非敌之可测。◯杜牧曰：斯言深入敌人之境，须掠田野，使我足食，然后闭壁养之，勿使劳苦，气全力盛，一发取胜，动用变化，使敌人不能测我也。◯陈皥曰：所处之野，须水草便近，积蓄不乏，谨其来往，善抚士卒。王翦伐楚，楚人挑战，翦不出，勤于抚御，并兵一力，闻士卒投石为戏，知其养勇思鬬，然后用之，一举遂灭楚。但深入敌境，未见可胜之利，则须为此计。◯梅尧臣曰：掠其富饶以足军食，息人之力，并兵为不可测之计。◯王晳曰：谨养谓抚循饮食周谨之也，并𨦣气积馀力，形藏谋密，使敌不测，俟其有可胜之隙，则进之。◯张预曰：兵在重地，须掠粮于富饶之野以丰吾食，乃坚壁自守，勤抚士卒，勿任以劳苦，令气盛而力全，常为不可测度之计，伺敌可击，则一举而克。王翦伐荆，常用此术。</small>投之无所往，死且不北。<small>李筌曰：能得其力者，投之无往之地。◯杜牧曰：投之无所往，谓前后进退，皆无所之，士以此皆求力战，虽死不北也。◯梅尧臣曰：置在必战之地，知死而不退走。◯张预曰：置之危地，左右前后，皆无所往，则守战至死而不奔北矣。</small>死焉不得，<small>曹操曰：士死，安不得也。◯杜牧曰：言士必死，安有不得胜之理。◯孟氏曰：士死无不得也。◯梅尧臣曰：兵焉得不用命。◯张预曰：士卒死战，安不得志。《尉缭子》曰：「一贼仗剑，击于市，万人无不避之者，非一人之独勇，万人皆不肖也。必死与必生不侔也。」</small>士人尽力，<small>曹操曰：在难地，心并也。◯梅尧臣曰：士安得不竭力以赴战。◯王晳曰：人在死地，岂不尽力。◯何氏曰：兽困犹斗，鸟穷则啄，况灵万物者人乎。◯张预曰：同在难地，安得不共竭其力。</small>兵士甚陷则不惧，<small>杜牧曰：陷于危险，势不独死，三军同心，故不惧也。◯梅尧臣同杜牧注。◯王晳曰：陷之难地则不惧，不惧则斗，志坚也。◯张预曰：陷在危亡之地，人持必死之志，岂复畏敌也。</small>无所往则固，深入则拘，<small>曹操曰：拘缚也。◯李筌曰：固坚也。◯杜牧曰：往，走也。言深入敌境，走无生路，则人心坚固，如拘系者也。◯梅尧臣曰：投无所往，则自然心固，入深则自然志专也。◯张预曰：动无所之，人心坚固，兵在重地，走无所适，则如拘系也。</small>不得巳则鬭，<small>曹操曰：人穷则死战也。◯李筌曰：决命。◯杜牧曰：不得巳者，皆疑陷在死地，必不生，以死救死，尽不得巳也，则人皆悉力而鬭也。◯梅尧臣何氏同杜牧注。◯张预曰：势不获巳，须力鬭也。</small>是故其兵不修而戒，不求而得，不约而亲，不令而信。<small>曹操曰：不求索，其意自得力也。◯李筌曰：投之必死，不令而得其用也。◯杜牧曰：此言兵在死地，上下同志，不待修整而自戒惧，不待收索而自得心，不待约令而自亲信也。◯孟氏曰：不求其胜，而胜自得也。◯梅尧臣曰：不修而兵自戒，不索而情自得，不约而衆自亲，不令而人自信，皆所以陷于危难，故三军同心也。◯王晳曰：谓死难之地，人心自然故也。◯张预曰：危难之地，人自同力，不修整而自戒愼，不求索而得情意，不约束而亲上，不号令而信命。所谓同舟而济，则胡越何患乎异心也。</small>禁祥去疑，至死无所之。<small>曹操曰：禁妖祥之言，去疑惑之计。一本作至死无所灾。◯李筌曰：妖祥之言，疑惑之事，而禁之，故无所灾。◯杜牧曰：黄石公曰：禁巫祝，不得为吏士卜问军之吉凶，恐乱军士之心。言旣去疑惑之路，则士卒至死无有异志也。◯梅尧臣曰：妖祥之事不作，疑惑之言不入，则军必不乱，死而后巳。◯王晳曰：灾祥神异，有以惑人，故禁止之。◯张预曰：欲士死战，则禁止军吏不得言妖祥之事，恐惑衆也。去疑惑之计，则至死无他虑。《司马法》曰「灭厉祥」，此之谓也。傥士卒未有必战之心，则亦有假妖祥以使衆者。田单守即墨，命一卒为神，毎出入约束，必称神，遂破燕是也。</small>吾士无馀财，非恶货也，无馀命，非恶寿也。<small>曹操曰：皆烧焚财物，非恶货之多也。弃财致死者，不得巳也。◯杜牧曰：若有财货，恐士卒顾恋，有苟生之意，无必死之心也。◯梅尧臣曰：不得巳，竭财货，不得巳，尽死战。◯王晳曰：足用而巳。士顾财富则偷生，死战而巳。士顾生路则无鬭志矣。◯张预曰：货与寿，人之所爱也，所以烧掷财寳，割弃性命者，非憎恶之也，不得巳也。</small>令发之日，士卒坐者涕沾襟。偃卧者涕交頥。<small>曹操曰：皆持必死之计。◯李筌曰：弃财与命，有必死之志，故割而流涕也。◯杜牧曰：士皆以死为约，未战之日，先令曰：「今日之事，在此一举。若不用命，身膏草野，为禽兽所食也。」◯梅尧臣曰：决以死力，牧说是也。◯王晳曰：感励之使然。◯张预曰：感激之，故涕泣也。未战之日，先令曰：「今日之事，在此一举。若不用命，身膏草野，为禽兽所食。」或曰，凡行军飨士，使酒，拔剑起舞，作朋角抵，伐鼓叫呼，所以增其气。若令涕泣，无乃挫其壮心乎？答曰：先决其死力，后激其𨦣气，则无不胜。傥无必死之心，其气虽盛，何由克之。若荆轲于易水，士皆垂泪涕泣，及复为羽声，忼慷则皆瞋目，发上指冠是也。</small>投之无所往者，诸刿之勇也。<small>李筌曰：夫兽穷则搏，鸟穷则啄，令急迫则专诸、曹刿之勇也。◯杜牧曰：言所投之处，皆为专诸、曹刿之勇。◯梅尧臣曰：旣令以必死，则所往皆有专诸、曹刿之勇。◯张预曰：人怀必死，则所向皆有专诸、曹刿之勇也。专诸，吴公子光使刺杀吴王僚者。刿当为沬。曹沬以勇力事鲁庄公，尝执上首，劫齐桓公。</small>

故善用兵者譬如率然。<small>梅尧臣曰：相应之容易也。</small>率然者，常山之虵也。击其首则尾至，击其尾则首至，击其中则首尾俱至。<small>梅尧臣曰：虵之为物也，不可击，击之则率然相应。◯张预：曰率犹速也，击之则速然相应，此喻陈法也。八陈图曰：以后为前，以前为后，四头八尾，触处为首敌，冲其中，首尾俱救。</small>敢问兵可使如率然乎？<small>梅尧臣曰：可使兵首尾率然相应，如一体乎。</small>曰：「可。」夫吴人与越人相恶也，当其同舟而济，遇风，其相救也如左右手。<small>梅尧臣曰：势使之然。◯张预曰：吴越仇雠也，同处危难，则相救如两手，况非仇雠者，岂不犹率然之相应乎。</small>是故方马埋轮，未足恃也。<small>曹操曰：方，缚马也，埋轮，示不动也。此言专难不如权巧，故曰设方马埋轮不足恃也。◯李筌曰：投兵无所往之地，人自鬬，如虵之首尾，故吴越之人同舟相救，虽缚马埋轮未足恃也。◯杜牧曰：缚马使为方陈，埋轮使不动，虽如此，亦未足称为专固而足为恃。须任权变，置士于必死之地，使人自为战，相救如两手，此乃守固必胜之道而足为恃也。◯陈皥曰：人之相恶，莫甚吴越，同舟遇风而犹相救，何则？势使之然也。夫用兵之道虽陷在必战之地，使怀俱死之忧，则首尾前后不得不相救也。有吴越之恶犹如两手相救，况无吴越之恶乎。盖言贵于设变使之，则勇怯之心一也。◯梅尧臣同杜牧注。◯王晳曰：此谓在难地自相救耳，虵之首尾，人之左右手，皆喻相救之敏也。同舟而济，在险难也，吴越犹无异心，况三军乎。故其足恃，甚于方马埋轮，曹公说是也。◯张预曰：上文历言置兵于死地，使人心专固。然此未足为善也。虽置之危地，亦须用权智使人，令相救如左右手，则胜矣。故曰虽方马埋轮未足恃，固以取胜所可必恃者，要使士卒相应如一体也。</small>齐勇若一，政之道也。<small>李筌曰：齐勇者，将之道。◯杜牧曰：齐正勇敢，三军如一，此皆在于为政者也。◯陈皥曰：政令严明，则勇者不得独进，怯者不得独退，三军之士，如一也。◯梅尧臣曰：使人齐勇如一，心而无怯者，得军政之道也。◯王晳同梅尧臣注。◯张预曰：旣置之危地，又使之相救，则三军之衆，齐力同勇如一，夫是军政得其道也。</small>刚柔皆得，地之理也。<small>曹操曰：强弱一势也。◯李筌曰：刚柔得者，因地之势也。◯杜牧曰：强弱之势，须因地形而制之也。◯梅尧臣曰：兵无强弱，皆得用者，是因地之势也。◯王晳曰：刚柔犹强弱也，言三军之士强弱皆得其用者，地利使之然也。曹公曰：「强弱一势」，是也。◯张预曰：得地利，则柔弱之卒亦可以克敌，况刚强之兵乎。刚柔俱获其用者，地势使之然也。</small>故善用兵者携手若使一人，不得巳也。<small>曹操曰：齐一貌也。◯李筌曰：理衆如理寡也。◯杜牧曰：言使三军之士如牵一夫之手，不得巳，皆顺从我之命，喻易也。◯贾林曰：携手，飜迭之貌，便于回运，以前为后，以后为前，以左为右，以右为左，故百万之衆，如一人也。◯梅尧臣曰：用三军如携手使一人者，势不得已，自然皆从我所挥也。◯王晳曰：携使左右前后率从我也。◯张预曰：三军虽衆，如提一人之手而使之，言齐一也。故曰将之所挥，莫不从移，将之所指，莫不前死。</small>

将军之事，静以幽，正以治。<small>曹操曰谓：清净幽深平正。◯杜牧曰：清净简易，幽深难测，平正无偏，故能致治。◯梅尧臣曰：静而幽深，人不能测。正而自治，人不能挠。◯王晳曰：静则不挠，幽则不测，正则不偷，治则不乱。◯张预曰：其谋事则安静而幽深，人不能测。其御下则公正而整治，人不敢慢。</small>能愚士卒之耳目，使之无知。<small>曹操曰：愚，误也。民可与乐成，不可与虑始。◯李筌曰：为谋未熟，不欲令士卒知之，可以乐成，不可与谋始，是以先愚其耳目，使无见知。◯杜牧曰：言使军士非将军之令，其它皆不知，如聋如瞽也。◯梅尧臣曰：凡军之权谋，使由之而不使知之。◯王晳曰：杜其见闻。◯何氏同杜牧注。◯张预曰：士卒懵然无所闻见。但从命而巳。</small>易其事，革其谋，使人无识。<small>李筌曰：谋事或变而不识其原。◯杜牧曰：所为之事，所有之谋，不使知其造意之端，识其所缘之本也。◯梅尧臣曰：改其所行之事，变其所为之谋，无使人能识也。◯王晳曰：巳行之事，已施之谋，当革易之，不可再也。◯何氏曰：将术以不穷为竒也。◯张预曰：前所行之事，旧所发之谋，皆变易之，使人不可知也。若裴行俭令军士下营讫，忽使移就崇冈。初将吏皆不恱，是夜风雨暴至，前设营所水深丈馀，将士惊服。因问曰：「何以知风雨也？」行俭笑曰：「自今但依吾节制，何须问我所由知也。」</small>易其居，迂其途，使人不得虑。<small>李筌曰：行路之便，衆人不得知其情。◯杜牧曰：易其居，去安从危，迂其途，舍近即逺，士卒有必死之心。◯陈皥曰：将帅凡举事，一切委曲而致之，无使人得计虑者。◯贾林曰：居我要害，能使自移，途近于我，能使迂之，发机微路，人不能知也。◯梅尧臣曰：更其所安之居，迂其所趋之途，无使人能虑也。◯王晳曰：处易者将致敌以求战也，迂途者示逺而密袭也。◯张预曰：其居则去险而就易，其途则舎近而从逺，人初不晓其旨，及胜乃服。太白山人曰：「兵贵诡道者，非止诡敌也，抑诡我士卒，使由之而不使知之也。」</small>帅与之期，如登髙而去其梯。<small>梅尧臣曰：可进而不可退也。</small>帅与之深入诸侯之地而发其机。<small>杜牧曰：使无退心。孟明焚舟是也。一本帅与之登髙。◯陈皥曰：发其心机。◯贾林曰：动我机权，随事应变。◯梅尧臣曰：发其危机，使人尽命。◯王晳曰：皆励决战之志也，机之发，无复回也。贾诩劝曹公曰必决其机，是也。◯张预曰：去其梯可进而不可退，发其机，可往而不可返。项羽济河沈舟之类也。</small>焚舟破斧，若驱群羊驱而往，驱而来，莫知所之。<small>曹操曰：一其心也。◯李筌曰：还师者，皆焚舟梁，坚其志，旣不知谋，又无返顾之心，是以如驱羊也。◯杜牧曰：三军但知进退之命，不知攻取之端也。◯梅尧臣曰：但驯然从驱，莫知其他也。◯何氏曰：士之往来，唯将之令，如羊之从牧者。◯张预曰：群羊往来，牧者之随，三军进退，惟将之挥。</small>聚三军之衆投之于险，此谓将军之事也。<small>曹操曰：险，难也。◯梅尧臣曰：措三军于险难而取胜者，为将之所务也。◯张预曰：去梯发机，置兵于危险以取胜者，此将军之所务也。</small>九地之变，屈伸之利，人情之理，不可不察。<small>曹操曰：人情见利而进，见害而退。◯杜牧曰：言屈伸之利害，人情之常理，皆因九地以变化。今欲下文重举九地，故于此重言，发端张本也。◯梅尧臣曰：九地之变，有可屈可伸之利，人情之常理，须审察之。◯王晳曰：明九地之利害，亦当极其变耳。言屈伸之利者，未见便则屈，见便则伸，言人情之理者，深专浅散围御之谓也。◯张预曰：九地之法，不可拘泥，须识变通，可屈则屈，可伸则伸审，所利而巳。此乃人情之常理，不可不察。</small>

凡为客之道，深则专，浅则散。<small>梅尧臣曰：深则专固，浅则散归。此而下重言九地者，孙子勤勤于九变也。◯张预曰：先举兵者为客，入深则专固，入浅则士散。此而下言九地之变。</small>去国越境而师者，绝地也。<small>梅尧臣曰：进不及轻，退不及散，在二地之间也。◯王晳曰：此越邻国之境也。是谓孤绝之地，当速决其事。若吴王伐齐近之。兵如此者鲜，故不同九地之例。◯张预曰：去巳国，越人境而用师者，危绝之地也。若秦师过周而袭郑，是也。此在九地之外而言之者，战国时间有之也。</small>四逹者，衢地也。<small>梅尧臣曰：驰道四出，敌当一面。◯张预曰：敌当一面，旁国四属。</small>入深者，重地也。<small>梅尧臣曰：士卒以军为家，故心无散乱。</small>入浅者，轻地也。<small>梅尧臣曰：归国尚近，心不能专。</small>背固前隘者，围地也。<small>梅尧臣曰：背负险固，前当厄塞。◯张预曰：前狭后险，进退受制于人也。</small>无所往者，死地也。<small>梅尧臣曰：穷无所之。◯张预曰：左右前后穷，无所之地。</small>是故散地吾将一其志，<small>李筌曰：一卒之心。◯杜牧曰：守则志一，战则易散。◯梅尧臣曰：保城备险，一志坚守，候其虚懈出而袭之。◯张预曰：集人聚榖，一志固守，依险设伏，攻敌不意。</small>轻地吾将使之属，<small>曹操李筌曰：使相及属。◯杜牧曰：部伍营垒，密近聮属，盖以轻散之地，一者备其逃逸，二者恐其敌至，使易相救。◯杜佑曰：使相仍也。轻地还师，当安道促行，然令相属续，以备不虞也。◯梅尧臣曰：行则队校相继，止则营垒聮属，脱有敌至，不有散逸也。◯王晳曰：绝则人不相恃。◯张预曰：密营促队，使相属续，以备不虞，以防逃遁。</small>争地吾将趋其后，<small>曹操曰：利地在前，当速进其后也。◯李筌曰：利地必争，益其备也。此筌以趋字为多字。◯杜牧曰：必争之地，我若巳后，当疾趋而争，况其不后哉。◯陈皥曰：二说皆非也。若敌据地利，我后争之，不亦后据战地而趋战之劳乎。所谓争地必趋其后者，若地利在前，先分精𨦣以据之，彼若恃衆来争，我以大衆趋其后，无不克者。赵奢所以破秦军也。◯杜佑曰：利地在前，当进其后，争地先据者胜，不得者负，故从其后使相及也。◯梅尧臣曰：敌未至其地，我若在后，则当疾趋以争之。◯张预曰：争地贵速，若前驱至而后不及，则未可，故当疾进其后，使首尾俱至。或曰趋其后，谓后发先至也。</small>交地吾将谨其守，<small>杜牧曰：严壁垒也。◯梅尧臣曰：谨守壁垒，断其通道。◯王晳曰：惧袭我也。◯张预曰：不当阻绝其路，但严壁固守，候其来则设伏击之。</small>衢地吾将固其结，<small>杜牧曰：结交诸候，使之牢固。◯梅尧臣曰：结诸侯，使之坚固，勿令敌先。◯王晢曰：固以德礼威信，且示以利害之计。◯张预曰：财币以利之，盟誓以要之，坚固不渝则必为我助。</small>重地吾将继其食，<small>曹操曰：掠彼也。◯李筌曰：馆谷于敌也。继一作掠。◯贾林曰：使粮相继而不绝也。◯杜佑曰：深入当继其粮饷。◯梅尧臣曰：道旣遐绝，不可归国取粮，当掠彼以食军。◯张预曰：兵在重地，转输不通，不可乏粮，当掠彼以续食。◯</small>圯地吾将进其涂，<small>曹操曰：疾过去也。◯李筌曰：不可留也。◯杜佑曰：疾行，无舎此地。◯梅尧臣曰：无所依，当速过。◯张预曰：遇圯毁之地，宜引兵速过。</small>围地吾将塞其阙，<small>曹操李筌曰：以一士心也。◯杜牧曰：兵法围师必阙，示以生路，令无死志，因而击之。今若我在围地，敌开生路以诱我卒，我返自塞之，令士卒有必死之心。后魏末，齐神武起义兵于河北，为尔朱兆天光度律仲逺等四将会于邺南，士马精强号二十万，围神武于南陵山。时神武马二千，歩军不满三万。兆等设围不合，神武连系牛驴自塞之，于是将士死战，四面奋击，大破兆等四将也。◯孟氏曰：意欲突围，示以守固。◯杜佑曰：塞其阙，不欲走之意。◯梅尧臣曰：自塞其旁道，使士卒必死战也。◯王晢曰：惧人有走心。◯张预曰：吾在敌围，敌开生路，当自塞之，以一士心。齐神武击牛马以塞路而士卒死战，是也。</small>死地吾将示之以不活。<small>曹操李筌曰：励志也。◯杜牧曰：示之必死，令其自奋以求生也。◯贾林曰：禁财弃粮埋井破竈，示必死也。◯杜佑曰：励士也。焚辎重，弃粮食，塞井夷竈，示无生意，必殊死战也。◯梅尧臣曰：必死可生，人尽力也。◯王晳同梅尧臣注。◯何氏同杜牧注。◯张预曰：焚辎重，弃粮食，塞井夷竈，示以无活，励之使死战也。</small>故兵之情，围则御，<small>曹操曰：相持御也。◯李筌曰：敌围我则御之。◯杜牧曰：言兵在围地，始乃人人有御敌持胜之心，相御持也。穷则同心守御。◯梅尧臣同杜牧注。◯张预曰：在围则自然持御。</small>不得巳则鬭，<small>曹操曰：势有不得巳也。◯李筌曰：有不得巳则战。◯梅尧臣曰：势无所往必鬬。◯王晳曰：脱死难者唯鬬而巳。◯张预曰：势不可巳，须悉力而鬬。</small>过则从。<small>曹操曰：陷之甚过，则从计也。◯李筌曰：过则审蹑。又云陷之于过，则谋从之。◯孟氏曰：甚陷则无所不从。◯梅尧臣同孟氏注。◯张预曰：深陷于危难之地，则无不从计。若班超在鄯善，欲与麾下数十人杀虏使，乃谆谕之，其士卒曰：「今在危亡之地，死生从司马。」是也。</small>

是故不知诸侯之谋者，不能预交。不知山林险阻沮泽之形者，不能行军。不用乡导者，不能得地利。<small>曹操曰：上巳陈此三事而复云者，力恶不能用兵，故复言之。◯李筌曰：三事军之要也。◯梅尧臣曰：巳解《军争篇》中。重陈此三者，盖言敌之情状，地之利害，当预知焉。◯王晳曰：再陈者，勤戒之也。◯张预曰：知此三事，然后能审九地之利害，故再陈于此也。</small>四五者不知一，非霸王之兵也。<small>曹操曰：谓九地之利害，或曰上四五事也。◯张预曰：四五谓九地之利害，有一不知，未能全胜。</small>夫霸王之兵，伐大国则其衆不得聚，威加于敌，则其交不得合。<small>李筌曰：夫并兵震威则诸侯自顾，不敢预交。◯杜牧曰：权力有馀也。能分散敌也。◯孟氏曰：以义制人，人谁敢拒。◯陈皥曰：虽有霸王之势，伐大国，则我衆不得聚，要在结交外援。若不如此，但以威加于敌，逞巳之强，则必败也。◯梅尧臣曰：伐大国能分其衆，则权力有馀也。权力有馀则威加敌，威加敌则旁国惧，旁国惧则敌交不得合也。◯王晳曰：能知敌谋，能得地利，又能形之，使其不相救、不相恃，则虽大国，岂能聚衆而拒我哉。威之所加者大，则敌交不得合。◯张预曰：恃富强之势而亟伐大国，则巳之民衆将怨苦而不得聚也。甲兵之威倍胜于敌国，则诸侯惧而不敢与我合交也。或曰侵伐大国，若大国一败，则小国离而不聚矣。若晋楚争郑，晋胜则郑附晋，败则郑叛也。小国旣离，则敌国之权力分而弱矣。或我之兵威得以增胜于彼，是则诸侯岂敢与敌人交合乎。</small>是故不争天下之交，不养天下之权，信<small>音伸</small>己之私，威加于敌，故其城可拔，其国可隳。<small>曹操曰：霸者不结成天下诸侯之权也，绝天下之交，夺天下之权，故巳威得伸而自私。◯李筌曰：能绝天下之交，惟得伸巳之私志，威而无外交者。◯杜牧曰：信，伸也。言不结邻援，不蓄养机权之计，但逞兵，威加于敌国，贵伸己之私欲，若此者，则其城可拔，其国可隳。齐桓公问于管仲，曰：「必先顿甲兵，修文德，正封疆，而亲四邻，则可矣。」于是复鲁卫燕所侵地而以好成四邻，大亲，乃南伐楚，北伐山戎，东制令攴，折孤竹，西服流沙。兵车之会六，乗车之会三，乃率诸侯而朝天子。吴夫差破越于会稽，败齐于艾陵，阙沟于啇鲁，会晋于黄池，争长而反威加诸侯，诸侯不敢与争。句践伐之，乞师齐楚，齐楚不应。民疲兵顿，为越所灭。越王句践间战于申包胥，曰：「越国南则楚，西则晋，北则齐。春秋皮币、玉帛、子女以宾服焉，未尝敢绝，求以报吴，愿以此战。」包胥曰：「善哉，蔑以加焉。」遂伐吴，灭之。◯贾林曰：诸侯旣惧，不得附聚，不敢合从，我之智谋威力有馀，诸侯自归，何用养交之也。◯不养一作不事。◯陈皥曰：智力旣全，威权在我，但自养士卒，为不可胜之谋，天下诸侯无权可事也。仁智义谋，巳之私有，用以济衆，故曰，伸私威，振天下，德光四海，恩沾品物，信及豚鱼，百姓归心，无思不服，故攻城必拔，伐国必隳也。◯梅尧臣曰：敌旣不得与诸侯合交，则我亦不争其交，不养其权，用己力而巳尔。威亦增胜于敌矣，故可拔其城，可隳其国，此谓霸王之兵也。◯王晳曰：结交养权则天下可从，申私损威则国城不保。◯张预曰：不争交援则势孤而助寡，不养权力则人离而国弱，伸一己之私，忿暴兵威于敌国，则终取败亡也。或曰，敌国衆旣不得聚，交又不得合，则我当绝其交，夺其权，得伸巳所欲而威倍于敌国，故人城可得而拔，人国可得而隳也。</small>施无法之赏，悬无政之令。<small>贾林曰：欲拔城隳国之时，故悬国外之赏罚，行政外之威令，故不守常法常政，故曰无法无政。◯梅尧臣曰：瞻功行赏，法不预设，临敌作誓，政不先悬。◯王晳曰：杜奸隃也。曹公曰：军法令不预施悬之。《司马法》曰：「见敌作誓，瞻功行赏。」此之谓也。◯张预曰：法不先施，政不预告，皆临事立制，以励士心。《司马法》曰：「见敌作誓，瞻功行赏。」</small>犯三军之衆若使一人，<small>曹操曰：犯，用也。言明赏罚，虽用衆若使一人也。◯李筌曰：善用兵者，为法作攻而人不知，悬事无令而人从之，是以犯衆如一人也。◯梅尧臣曰：犯，用也。赏犯严明，用多若用寡也。◯张预曰：赏功不逾时，罚罪不迁列，赏罚之典旣明且速，则用衆如寡也。</small>犯之以事，勿告以言。<small>梅尧臣曰：但用以战，不告以谋。◯王晳曰：情泄则谋乖。◯张预曰：任用之于战鬭，勿谕之以权谋。人知谋则疑也。若裴行俭不告士卒以徙营之由是也。</small>犯之以利，勿告以害。<small>曹操曰：勿使知害。◯李筌曰：犯，用也。卒知言与害，则生疑难。◯梅尧臣曰：用令知利，不令知害。◯王晳曰：虑疑惧也。◯张预曰：人情见利则进，知害则避。故勿告以害也。</small>投之亡地然后存，陷之死地然后生。<small>曹操曰：必殊死战，在亡地无败者，孙膑曰：「兵恐不投之死地也。」◯李筌曰：兵居死地必决命而闘，以求生。韩信水上军，则其义也。◯梅尧臣曰：地虽曰亡，力战不亡。地虽曰死，死战不死。故亡者存之基，死者生之本也。◯何氏曰：如汉王遣将韩信击赵，未至井陉口，三十里止舎。夜半传发，选轻骑二千人，人持一赤帜，从间道萆山而观赵军，诫曰：「赵见我走，必空壁逐我。汝疾入赵壁，拔赵帜，立汉帜。」令其禆将传餐曰：「今日破赵会食。」信乃使万人先行出，背水陈。赵军遥见而大笑。平旦，信建大将军之旗鼓，行出井陉口，赵开壁击之，大战良乆，于是信走水上军。赵空壁逐信，信巳入水上军，军皆殊死战，不可败。信所出竒兵二千骑驰入赵壁，皆拔赵帜，立汉赤帜。赵军攻信旣不得，还壁见汉帜，大惊，遂乱，遁走。于是汉兵夹击，大破虏赵军，斩陈馀泜水上，擒赵王诸将。因问信曰：「兵法右背山陵，前左水泽，今者将军令臣等反背水陈，曰破赵会食，臣等不服，然竟以胜，此何术也？」信曰：「此在兵法，顾诸君不察耳。兵法不曰：陷之死地而后生，置之亡地而后存乎？且信非得素推循士大夫也，此所谓驱市人而战，其势非置之死地，使人人自为战。今与之生地皆走，宁尚可得而用之乎？」诸将皆服，曰：「非所及也。」梁将陈庆之守涡阳城，与后魏军相持，自春至冬，数十百战，师老气衰。魏之援兵复欲筑垒于军后，诸将恐腹背受敌，议退师。庆之曰：「共来至此，渉历一岁，麋费粮仗，其数极多。诸军并无闘心，皆谋退缩，岂是欲立功名。直聚为钞暴耳。盖闻置兵死地乃可求生，须虏大合，然后与战，必捷。」诸将壮其计，从之。魏人掎角作十三城，庆之衔枚夜出，陷其四垒，所馀九城，兵甲犹盛。乃陈其俘馘，鼓噪而攻，遂大奔溃，斩获略尽。后魏末，齐神武兴义兵于河北，时尔朱兆等四将兵马号二十万，夹洹水而军。时神武士马不满三万，以衆寡不敌，遂于韩陵山为圆陈，系牛驴以塞道，于是将士皆死战，四面奋击，大破之。齐神武兵少天光等兵十倍，围而缺之，神武乃自塞其缺，士皆有必死之志，是以破敌也。髙齐北豫州刺史司马消难请降后周，周将杨忠与柱国逹奚武援之，于是共率骑士五千人，各乗马一匹，从间道驰入齐境五百里，前后遣三使报消难而皆不反命。去豫州三十里，武疑有变欲还。忠曰：「有进死，无退生。」独以千骑夜趣城下，四面峭绝，徒闻击柝之声。武亲来，麾数百骑以西。忠勒馀骑不动，候门开而入，乃驰遣召武。时齐镇城将伏敬逺勒甲士二千人，据东陴举烽严警，武惮之，不欲保城，乃多取财帛，以消难及其属先归。忠以三千骑为殿，到洛南，皆解鞍而卧。齐衆来追至于洛北，忠谓将士曰：「但饱食。今在死地，贼必不敢渡水以当吾锋。」食毕，齐兵佯若渡水，忠驰将击之，齐兵不敢逼，遂徐引而退。◯张预曰：置之死亡之地，则人自为战，乃可存活也。项将救赵，破釜焚庐，示以必死，诸侯从壁上观楚战士，无不一当十，遂虏秦将是也。</small>夫衆陷于害，然后能为胜败。<small>梅尧臣曰：未陷难地，则士卒心不专。旣陷危难，然后胜败在人为之尔。◯张预曰：士卒用命，则胜败之事在我所为。</small>故为兵之事，在于顺详敌之意。<small>曹操曰：佯，愚也。或曰彼欲进，设伏而退。欲去，开而击之。◯李筌曰：敌欲攻我，以守待之。敌欲战我，以竒待之。退伏利诱皆顺其所欲。◯杜牧曰：夫顺敌之意，盖言我欲击敌，未见其隙，则藏形闭迹，敌人之所为，顺之勿惊。假如强以陵我，我则示怯而伏，且顺其强，以骄其意，候其懈怠而攻之。假如欲退而归，则开围使去，以顺其退，使无闘心，遂因而击之，皆顺敌之旨也。◯陈皥曰：顺敌之旨，不假多说，但强示之弱，进示之退，使敌心不戒，然后攻而破之，必矣。◯梅尧臣曰：佯怯佯弱佯乱佯北，敌人轻来，我志乃得。◯张预曰：彼欲进则诱之令进，彼欲退则缓之令退，奉顺其旨，设竒伏以取之。或曰，敌有所欲，当顺其意以骄之，留为后图。若东胡遣使谓冒顿曰：「欲得头曼千里马。」冒顿与之。复遣使来曰：「愿得单于一阏氏。」冒顿又与之。及其骄怠而击之，遂灭东胡。</small>是并敌一向，千里杀将。<small>曹操曰：并兵向敌，虽千里能擒其将也。◯杜牧曰：上文言为兵之事，在顺敌人之意，此乃未见敌人之隙耳。若已见其隙有可攻之势，则须并兵专力以向敌人，虽千里之逺，亦可以杀其将也。◯贾林曰：能以利诱敌人，使一向趋之，则我虽逺千里，亦可擒杀其将。◯梅尧臣曰：随敌一向，然后发伏出竒，则能逺擒其将。◯王晳曰：顺敌意，随敌形，及其空虚不虞，并兵一力以向之，乗势可千里而覆军杀将也。◯张预曰：敌旣骄惰，则并兵力以向之，可以覆其军，杀其将，则明如冒顿烕东胡之事是也。</small>此谓巧能成事者也。<small>曹操曰：是成事巧者也。一作是谓巧攻成事。◯梅尧臣曰：能顺敌而取胜，机巧者也。◯何氏曰：能如此者，是巧攻之成事也。◯张预曰：始顺其意，后杀其将，成事之巧也。</small>

是故政举之日，夷关折符，无通其使，<small>曹操曰：谋定则闭关，以绝其符信，勿通其使。◯李筌曰：政令旣行，闭关折符，无得有所沮议，恐惑衆士心也。◯杜牧曰：其所不通，岂敌人之使乎。若敌人之使，不受则何必夷关折符，然后为不通乎？答曰：夷关折符者，不令国人出入，盖恐敌人有间使潜来，或藏形隐迹，由危历险，或窃符盗信，假托姓名而来窥我也。无通其使者，敌人若有使来聘，亦不可受之，恐有智能之士如张孟谈娄敬之属，见其微而知著，测我虚实也。此乃兵形未成，恐敌人先事以制我也。兵形巳成，出境之后，则使在其间，古之道也。◯梅尧臣曰：夷，灭也。折，断也。举政之日，灭塞关梁，断毁符节，使不通也。使不通者，恐泄我事也。◯张预曰：庙算巳定，军谋巳成，则夷塞关梁，毁折符信，勿通使命，恐泄我事也。彼有使来，则当纳之，故下文云，敌之开阖，必亟入之。</small>厉于廊庙之上以诛其事，<small>曹操曰：诛，治也。◯杜牧曰：厉，揣厉也。言廊庙之上，诛治其事，成败先定，然后兴师。一本作以谋其事。◯梅尧臣曰：严整于廊庙之上以计其事，言其密也。◯何氏曰：磨厉庙胜之策，以责成其事。◯张预曰：兵者大事，不可轻议，当惕厉于庙堂之上，密治其事，贵谋不外泄也。</small>敌人开阖，必亟入之。<small>曹操曰：敌有间隙，当急入之也。◯李筌曰：敌开阖未定，必急来也。◯孟氏曰：开阖，间者也。有间来，则疾內之。◯梅尧臣同孟氏注。◯张预曰：开阖，谓间使也。敌有间来，当急受之。或曰，谓敌人或开或阖，出入无常，进退未决，则宜速乗之。</small>先其所爱，<small>曹操曰：据利便也。◯李筌曰：先攻其积聚及妻子，利不择其用也。◯杜牧曰：凡是敌人所爱惜𠋣恃以为军者，则先夺之也。◯梅尧臣曰：先察其便利爱惜之所也。◯何氏同杜牧注。</small>微与之期，<small>曹操曰：后人发，先人至。◯杜牧曰：微者，潜也。言以敌人所爱利便之处为期，将欲谋夺之，故潜往赴期，不令敌人知也。◯陈皥曰：我若先夺便地而敌不至，虽有其利，亦奚用之。是以欲取其爱惜之处，必先微与敌人相期，误之，使必至。◯梅尧臣曰：微露之期，使间归告，然后我后人发，先人至也。后发者，欲其必赴也。先至者，夺其所爱也。◯王晳曰：权谲也。微者所以示密。曹公曰，先敌至也。◯张预曰：兵所爱者，便利之地，我欲先据，当微露其意，与之相期，敌方趋之，我乃后发而先至也。所以使敌先趋者，恐我至而敌不来也。故曰：「争地吾将趋其后。」</small>践墨随敌，以决战事。<small>曹操曰：行践规矩无常也。◯李筌曰：墨者出道也。出迟道而从之，恐不及。◯杜牧曰：墨，规矩也。言我常须践履规矩，谨守法制，随敌人之形。若有可乗之势，则出而决战也。◯陈皥曰：兵虽要在迅速以决战事，然自始及末，须守法制，纵获胜捷，亦不可争竞扰乱也。城濮之战，晋文公登有莘之墟以望其师，曰：「少长有礼，其可用也。」践墨一作刬墨。◯贾林曰：刬，除也。墨，绳墨也。随敌计以决战事，惟胜是利，不可守以绳墨而为。◯梅尧臣曰：举动必践法度而随敌屈伸，因利以决战也。◯王晳曰：践兵法如绳墨，然后可以顺敌决胜。◯张预曰：循守法度，践履规矩，随敌变化，形势无常，乃可以决战取胜。墨，绳墨也。「妇人左右前后跪起，皆中规矩绳墨。」是也。</small>是故始如处女，敌人开户，后如脱兔，敌不及拒。<small>曹操李筌曰：处女示弱脱，兔往疾也。◯杜牧曰：言敌人初时谓我无所能为，如处女之弱，我因急去攻之，险迅疾速如兔之脱走，不可捍拒也。或曰我避敌走如脱兔，曰，非也。◯梅尧臣曰：始如处女，践规矩之谓也。后若脱兔，应敌决战之速也。◯王晳曰：处女随敌也，开户不虞也，脱兔疾也。若田单守即墨而破燕军是也。◯张预曰：守则如处女之弱，令敌懈怠，是以啓隙，攻则犹脱兔之疾，乗敌仓卒，是以莫御。太史公谓田单守即墨，攻骑劫，正如此语，不其然乎。</small>

### 火攻篇

<small>曹操曰：以火攻人，当择时日也。◯王晳曰：助兵取胜，戒虚发也。◯张预曰：以火攻敌，当使奸细潜行，地里之逺近，途径之险易，先熟知之，乃可往。故次九地。</small>

孙子曰：凡火攻有五。一曰火人，<small>李筌曰：焚其营，杀其士卒也。◯杜牧曰：焚其营栅，因焼兵士。吴起曰：「凡军居荒泽草木幽秽，可焚而灭。」蜀先主伐吴，吴将陆逊拒之于夷陵，先攻一营，不利。诸将曰：「空杀兵耳。」逊曰：「吾巳暁破敌之术矣。」乃勑各持一把茅，以火攻拔之，一尔势成，通率诸军同时俱攻，斩张南冯习及胡王沙摩柯等，破四十馀营，死者万数。备因夜遁，军资器械略尽，遂欧血而殂。◯梅尧臣曰：焚营栅荒秽以助攻战也。◯何氏曰：鲁桓公世焚邾娄之咸丘，始以火攻也。后世兵家者流，故有五火之攻以佐，取胜之道也。如后汉班超使西域，到鄯善，初夜，将吏士奔虏营，会天大风，超令十人持鼓藏虏舎后，约曰：「见火燃，皆当鸣鼓大呼。」馀人悉持兵弩，夹门而伏。超顺风纵火，前后鼓噪，虏衆惊乱，超手格杀三人，馀衆悉烧死。又皇甫嵩率兵讨黄巾贼张角，嵩保长社。贼来围城，嵩兵少，军中皆恐，召军吏谓曰：「兵有竒变，不在衆寡。今贼依草结营，易为风火，若因夜纵火，必大惊乱，吾出兵击之，其功可成。」其夕遂大风。嵩乃约勒军士，皆束苣乗城，使𨦣士间出围外，纵火大呼，城上举燎应之。嵩因鼓而奔其陈，贼惊乱奔走，大破之。又五代梁太祖乾宁中，亲领大军由郓州东路，北次于鱼山。朱宣觇知，即以兵径至，且图速战。帝整军出砦。时宣瑾巳陈于前，须臾东南风大起，帝军旌旗失次，甚有惧色。帝即令骑士扬鞭呼啸，俄而西北风骤发，时而军皆在草莾中，帝因令纵火，旣而烟焰亘天，乗势以攻贼陈，宣瑾大破馀衆，拥入淸河，因筑京观于鱼山之下。又后唐伐蜀，工部任圜以大军至汉州，康延孝来逆战，圜命董璋以东川懦卒当其锋，伏精兵于其后。延孝击退东川之军，急追之，遇伏兵，延孝败，驰入汉州，闭壁不出。西川孟知祥以兵二万与圜，合势攻之。汉州四面树竹木为栅。三月，圜陈于金雁桥，即率诸军鼓噪而进，四面纵火，风焰亘空，延孝危急，引骑出陈于金雁桥，又大败之。◯张预曰：{{焚彼营舎以杀其士，火攻之先也。班超烧匈奴使者，是也。</small>二曰火积，<small>李筌曰：焚积聚也。◯杜牧曰：积者，积蓄也。粮食薪刍是也。髙祖与项羽相持成皋，为羽所败，北渡河，得张耳韩信军。军修武，深沟髙垒，使刘贾将二万人，骑数百，渡白马津，入楚地，烧其积聚，以破其业。楚军乏食。隋文帝时，髙熲献取陈之策曰：「江南土薄，舎多茅竹，所有储积，皆非地窖。可宻遣行人，因风纵火，待彼修葺，复更烧之。不出数年，自可财力俱尽。」帝行其策，由是陈人益弊。◯梅尧臣曰：焚其委积，以困刍粮。◯张预曰：焚其积聚，使刍粮不足。故曰「军无委积则亡」。刘贾烧楚积聚是也。</small>三曰火辎，四曰火库，<small>李筌曰：烧其辎重，焚其库室。◯杜牧曰：器械财货及军士衣装在车中，上道未止，曰辎。在城营垒，巳有止舎，曰库。其所藏，二者皆同。后汉末袁绍相许攸降曹公，曰：「今袁氏辎重有万馀两车，屯军不严。今以轻兵袭之，不意而至，焚其积聚，不过三日，袁氏自败。」公大喜，选精骑五千，皆用袁氏旗帜，衔枚縳马口，从间道出入，抱束薪，所历道有问者，语之曰：「袁公恐曹操抄略后军，遣兵以益备。」闻者信以为然，皆自若。旣至围屯，大放火，营中惊乱，因大破之，辎重悉焚之矣。◯陈皥曰：夫敌有爱惜之物，亦可以攻之。彼若出救，是我以火分其势也。更遇其心神挠惑，自可破军杀将也。◯梅尧臣曰：焚其辎重，以窘货财，焚其库室，以空蓄聚。◯何氏曰：如前秦符坚遣将王猛伐前燕，慕容暐师至潞川，燕将慕容评率兵四十万御之，以持乆制之。猛遣将郭庆率歩骑五千，夜从间道起火于晋山，烧评辎重，火见邺中，因而灭之。◯张预曰：焚其辎重，使器用不供，故曰「军无辎重则亡」。曹操烧袁绍辎重是也。焚其府库，使财货不充，故曰「军无财则士不来」。</small>五曰火队。<small>李筌曰：焚其队伏兵器。◯杜牧曰：焚其行伍，因乱而击之。◯梅尧臣曰：焚其队仗，以夺兵具。队一作隧。◯贾林曰：隧，道也。烧绝粮道及转运也。◯何氏同贾林注。◯张预曰：焚其队仗，使兵无战具，故曰「器械不利则难以应敌」也。</small>行火必有因，<small>曹操曰：因奸人。◯李筌曰：因奸人而内应也。◯陈皥曰：须得其便，不独奸人。◯贾林曰：因风燥而焚之。◯张预曰：凡火攻皆因天时燥旱，营舎、茅竹、积刍、聚粮，居近草莾，因风而焚之。</small>烟火必素具。<small>曹操曰：烟火，烧具也。◯李筌曰：薪刍、蒿艾、粮粪之属。◯杜牧曰：艾蒿、荻苇、薪刍、膏油之属。先须修事，以备用。兵法有火箭、火帘、火杏、火兵、火兽、火禽、火盗、火弩，凡此者，皆可用也。◯梅尧臣曰：潜奸伺隙，必有便也。秉秆持燧，必先备也。传曰：「惟事事有备，乃无患也。」◯张预曰：贮火之器，燃火之物，常须预备，伺便而发。</small>发火有时，起火有日，<small>梅尧臣曰：不妄发也。◯张预曰：不可偶然，当伺时日。</small>时者，天之燥也。<small>曹操曰：燥者，旱也。◯梅尧臣曰：旱熯易燎。◯张预曰：天时旱燥，则火易燃。</small>日者，月在箕壁翼轸也。凡此四宿者，风起之日也。<small>李筌曰：《天文志》：「月宿此者多风。」王经云，常以月加日，从营室顺数，十五至翼，月在宿，于此也。◯杜牧曰：宿者，月之所宿也。四宿者，风之使也。◯梅尧臣曰：箕，龙尾也。壁，东壁也。翼轸，鹑尾也。宿在者，谓月之所次也，四宿好风，月离必起。◯张预曰：四星好风，月宿则起。当推歩躔次，知所宿之日，则行火。一说春丙丁，夏戊巳，秋壬癸，冬甲乙，此日有疾风猛雨。又占风法，取鸡羽重八两，挂于五丈竿上，以候风所从来。四宿即箕壁翼轸也。</small>

凡火攻，必因五火之变而应之，<small>梅尧臣曰：因火为变，以兵应之。◯张预曰：因其火变，以兵应之。五火即火积辎库队也。</small>火发于内，则早应之于外。<small>曹操曰：以兵应之也。◯李筌曰：乗火势而应之也。◯杜牧曰：凡火，乃使敌人惊乱，因而击之，非谓空以火败敌人也。闻火初作，即攻之。若火阑衆定而攻之，当无益，故曰早也。◯杜佑曰：使间人纵火于敌营内，当速进以攻其外也。◯梅尧臣曰：内若惊乱，外以兵击。◯张预曰：火势发于内，则兵急击于外，表里齐攻，敌易惊乱。</small>火发兵静者，待而勿攻。<small>杜牧曰：火作不惊，敌素有备，不可遽攻，须待其变者也。◯梅尧臣曰：不惊挠者，必有备也。◯王晳曰：以不变也。◯何氏曰：火作而敌不惊呼者，有备也。我往攻则返，或受害。◯张预曰：火虽发而兵不乱者，敌有备也，复防其变，故不可攻。</small>极其火力，可从而从之，不可从而止。<small>曹操曰：见可而进，知难而退。◯李筌曰：夫火发兵不乱，不可攻。◯杜牧曰：俟火尽巳来，若敌人扰乱则攻之。若敌终静不扰，则收兵而退也。◯杜佑曰：见利则进，知难则退。极，尽也。尽火力，可则应，不可则止。无使敌知其所为。◯梅尧臣曰：极其火势，待其变则攻，不变则勿攻。◯王晳曰：伺其变乱则乗之，终不变乱则自治而蓄力。◯何氏曰：如魏满宠征吴，勑诸将曰：「今夕风甚猛，贼必来烧我营，宜为之备。」诸军皆警。夜半，果来烧营。宠掩击破之者是也。◯张预曰：尽其火势，变乱则攻，安静则退。</small>火可发于外，无待于内，以时发之。<small>李筌曰：魏武破袁绍于官渡，用许攸计，烧辎重万馀，则其义也。◯杜牧曰：上文云五火，变须发于内。若敌居荒泽草秽，或营栅可焚之地，即须及时发火，不必更待内发作，然后应之，恐敌人自烧野草，我起火无益。汉时李陵征匈奴，战败，为单于所逐，及于大泽。匈奴于上风纵火，陵亦先放火烧断蒹葭，用绝火势。◯陈皥曰：以时发之，所谓天之燥，月之宿在四星也。◯贾林曰：火可发于外，不必待内应，得时即应发，不可拘于常势也。◯梅尧臣同杜牧注。◯张预曰：火亦可发于外，不必须待作于内，但有便，则应时而发。黄巾贼张角围汉将皇甫嵩于长社，贼依草结营，嵩使𨦣士间出围外，纵火大呼，城上举燎应之，嵩因鼓而奔其陈，贼惊乱，遂败走。</small>火发上风，无攻下风。<small>曹操曰：不便也。◯李筌曰：隋江东贼刘元进攻王世充于延陵，令把草东方，因风纵火，俄而廽风，悉烧元进营军，人多死者。◯杜牧曰：若是东则焚敌之东，我亦随以攻其东。若火发东面攻其西，则与敌人同受也。故无攻下风，则顺风也。若举东可知其它也。◯梅尧臣曰：逆火势，非便也。敌必死战。◯王晳曰：或击其左右，可也。◯张预曰：烧之必退，退而逆击之，必死战，则不便也。</small>昼风乆，夜风止。<small>曹操曰：数当然也。◯李筌曰：不知始也。◯杜牧曰：老子曰「飘风不终朝」。◯梅尧臣曰：凡昼风必夜止，夜风必昼止，数当然也。◯王晳同梅尧臣注。◯张预曰：昼起则夜息，数当然也。故老子曰「飘风不终朝」。</small>凡军必知有五火之变，以数守之。<small>杜牧曰：须算星躔之数，守风起日，乃可发火，不可偶然而为之。◯杜佑曰：旣知起五火五变，当复以数消息其可否。◯梅尧臣曰：数，星之躔，以候风起之日，然而发火亦当自防其变。◯张预曰：不可止知以火攻人，亦当防人攻己。推四星之度数，知风起之日，则严备守之。</small>故以火佐攻者明，<small>梅尧臣曰：明白易胜。◯张预曰：用火助攻，灼然可以取胜。</small>以水佐攻者强。<small>杜佑曰：水以为冲，故强。◯梅尧臣曰：势之强也。◯张预曰：水能分敌之军，彼势分则我势强。</small>水可以绝，不可以夺。<small>曹操曰：火佐者取胜明也，水佐者，但可以绝敌道，分敌军，不可以夺敌蓄积。◯李筌曰：军者必守术数而佐之水火，所以明强也。光武之败王莾，魏武之擒吕布，皆其义也。以水绝敌人之军，分为二，则可难以夺敌人之蓄积。◯杜牧曰：水可绝敌粮道，绝敌救援，绝敌奔逸，绝敌冲击，不可以水夺险要蓄积也。◯王晳曰：强者，取其决注之暴。◯张预曰：水止能隔绝敌军，使前后不相及，取其一时之胜，然不若火能焚夺敌之积聚，使之灭亡。若韩信决水，斩楚将龙且，是一时之胜也。曹公焚袁绍辎重绍，因以败，是使之灭亡也。水不若火，故详于火而略于水。</small>

夫战胜攻取而不修其功者凶，命曰费留。<small>曹操曰：若水之留，不复还也。或曰赏不以时，但费留也。赏善不逾日也。◯李筌曰：赏不逾日，罚不逾时，若功立而不赏，有罪而不罚，则士卒疑惑，日有费也。◯杜牧曰：修者，举也。夫战胜攻取，若不藉有功举而赏之，则三军之士，必不用命也。则有凶咎。徒留滞费耗，终不成事也。◯贾林曰：费留，惜费也。◯梅尧臣曰：欲战必胜，攻必取者，在因利乗便，能作为功也。作为功者，修火攻水攻之类，不可坐守其利也。坐守其利者凶也，是谓费留矣。◯王晳曰：战胜攻取而不修功赏之差，则人不劝，不劝则费财老师，凶害也巳。◯张预曰：战攻所以能必胜必取者，水火之助也。水火所以能破军败敌者，士卒之用命也。不修举有功而赏之，凶咎之道也。财竭师老而不得归，费留之谓也。</small>故曰，明主虑之，良将修之。<small>杜牧曰：黄石公曰：「夫霸者，制士以权，结士以信，使士以赏。信衰则士疏，赏亏则士不为用。」◯贾林曰：明主虑其事，良将修其功。◯梅尧臣曰：始则君发其虑，终则将修其功。◯张预曰：君当谋虑攻战之事，将当修举克捷之功。</small>非利不动，<small>李筌曰：明主贤将，非见利不起兵。◯杜牧曰：先见起兵之利，然后兵起。◯梅尧臣曰：凡兵非利于民，不兴也。一作非利不起也。</small>非得不用，<small>杜牧曰：先见敌人可得，然后用兵。◯贾林曰：非得其利，不用也。</small>非危不战。<small>曹操曰：不得已而用兵。◯李筌曰：非至危不战。◯梅尧臣曰：凡用兵，非危急不战也。所以重凶器也。◯张预曰：兵凶器，战危事须防祸，败不可轻举，不得巳而后用。</small>主不可以怒而兴师，<small>王晳曰：不可但以怒也，若息侯伐郑。◯张预曰：因怒兴师，不亡者鲜。若息侯与郑伯有违言而伐郑，君子是以知息之将亡。</small>将不可以愠而致战。<small>王晳曰：不可但以愠也。若晋赵穿。◯张预曰：因忿而战，罕有不败。若姚襄怒符、黄眉压垒而陈，因出战，为黄眉所败是也。怒大于愠，故以主言之。愠小于怒，故以将言之。君则可以兴兵，将则止可言战。</small>合于利而动，不合于利而止。<small>曹操曰：不得以己之喜怒而用兵也。◯贾林曰：愠怒内作，不顾安危，固不可也。◯杜佑曰：人主聚衆兴军，以道理胜负之计，不可以已之私怒。将举兵则以策，不可以愠恚之故而合战也。◯梅尧臣曰：兵以义动，无以怒兴。战以利胜，无以愠败。◯张预曰：不可因巳之喜怒而用兵，当顾利害所在。《尉缭子》曰：「兵起非可以忿也，见胜则兴，不见胜则止。」</small>怒可以复喜，愠可以复恱，<small>张预曰：见于色者，谓之喜。得于心者，谓之恱。</small>亡国不可以复存，死者不可以复生。<small>杜牧曰：亡国者，非能亡人之国也，言不度德，不量力，因怒兴师，因愠合战，则其兵自死，其国自亡者也。◯杜佑曰：凡主怒兴军伐人，无素谋明计，则破亡矣。将愠怒而闘，仓卒而合战，所伤杀必多，怒愠复可以说喜，言亡国不可复存，死者不可复生者，言当慎之。◯梅尧臣曰：一时之怒，可返而喜也。一时之愠，可返而悦也。国亡军死，不可复已。◯王晳曰：喜怒无常，则威信去矣。◯张预曰：君因怒而兴兵，则国必亡。将因愠而轻战，则士必死。</small>故明君慎之，良将警之，此安国全军之道也。<small>杜牧曰：警言戒之也。◯梅尧臣曰：主当慎重，将当警惧。◯张预曰：君常慎于用兵，则可以安国。将常戒于轻战，则可以全军。</small>

### 用间篇

<small>曹操李筌曰：战者必用间谍，以知敌之情实也。◯张预曰：欲素知敌情者，非间不可也。然用间之道，尤须微密，故次《火攻》也。</small>

孙子曰：凡兴师十万，出征千里，百姓之费，公家之奉，日费千金，内外骚动，怠于道路，不得操事者，七十万家。<small>曹操曰：古者八家为邻，一家从军，七家奉之。十万之师举，不事耕稼者，七十万家。◯李筌曰：古者发一家之兵，则邻里三族共资之，是以不得耕作者七十万家，而资十万之衆矣。◯杜牧曰：古者一夫田一顷，夫九顷之地，中心一顷，凿井树庐，八家居之。是为井田。怠，疲也。言七十万家奉十万之师，转输疲于道路也。◯梅尧臣曰：输粮供用，公私烦役，疲于道路，废于耒耜也。曹说是也。◯张预曰：井田之法，八家为邻，一家从军，七家奉之。兴兵十万，则辍耕作者七十万家也。或问曰：重地则掠，疲于道路而转输，何也？曰：非止运粮，亦供器用也。且兵贵掠敌者，谓深践敌境，则当备其乏，故须掠以继食，非专馆榖于敌也。亦有碛卤之地，无粮可因，得不饷乎？</small>相守数年，以争一日之胜，而爱爵禄百金，不知敌之情者，不仁之至也。<small>李筌曰：惜爵赏，不与间谍，令窥敌之动静，是为不仁之至也。◯杜牧曰：言不能以厚利使间也。◯梅尧臣曰：相守数年，则七十万家所费多矣，而乃惜爵禄百金之微，不以遗间，酌情取胜，是不仁之极也。◯王晳曰：恡财赏，不用间也。◯张预曰：相持且乆七十万家财力一困，不知恤此，而反靳惜爵赏之细，不以啗间求索，知敌情者，不仁之甚也。</small>非人之将也，<small>梅尧臣曰：非将人成功者也。</small>非主之佐也，<small>一本作非仁之佐也。◯梅尧臣曰：非以仁佐国者也。</small>非胜之主也。<small>梅尧臣曰：非致胜主利者也。◯张预曰：不可以将人，不可以佐主，不可以主胜，勤勤而言者，叹惜之也。</small>故明君贤将，所以动而胜人，成功出于衆者，先知也。<small>李筌曰：为间也。◯杜牧曰：知敌情也。◯梅尧臣曰：主不妄动动，必胜人。将不茍功，功必出衆，所以者何也，在预知敌情也。◯王晳曰：先知敌情，制胜如神也。◯何氏曰：《周官》「士师掌邦谍」，盖异国间伺之谓也。故兵家之有四机二权，曰事几，曰智权，皆善用间谍者也。故能敌人动静，我预知矣。韦孝寛为骠骑大将军，镇玉壁。孝寛善于抚御，能得人心，所遣间谍入齐者，皆为尽力。亦有齐人得孝寛金货，遥通书疏，故齐之动静，朝廷皆先知之。时有主帅许盆，孝寛委以心膂，令守一戍，盆乃以城东入。孝寛怒，遣谍取之，俄而斩首而还，其能致物情如此。又李达为都督，义州弘农等二十一防诸军事，毎厚抚境外之人，使为间谍，敌中动静，必先知之。至有事泄被诛戮者，亦不以为悔。其得人心也如此。◯张预曰：先知敌情，故动则胜人，功业卓然，超绝群衆。</small>先知者，不可取于鬼神，<small>张预曰：视之不见，听之不闻，不可以祷祀而取。</small>不可象于事。<small>曹操曰：不可以祷祀而求，亦不可以事类而求也。◯李筌曰：不可取于鬼神象类，唯间者能知敌之情。◯杜牧曰：象者，类也。言不可以他事比类而求。◯梅尧臣曰：不可以卜筮知也，不可以象类而求。◯张预曰：不可以事之相类而者，拟象而求。</small>不可验于度，<small>曹操曰：不可以事数度也。◯李荃曰：度，数也。夫长短、阔狭、逺近、小大，即可验之于度数。人之情僞，度不能知也。◯梅尧臣曰：不可以度数验也。言先知之难也。◯张预曰：不可以度数推验而知。</small>必取于知敌之情者也。<small>曹操曰：因人也。◯李荃曰：因间人也。◯梅尧臣曰：鬼神之情，可以卜筮知；形气之物，可以象类求；天地之理，可以度数验。唯敌之情，必由间者而后知也。◯张预曰：鬼神、象类、度数皆不可以求先知，必因人而后知敌情也。</small>

故用间有五，有因间，有内间，有反间，有死间，有生间。<small>梅尧臣曰：五间之名也。◯张预曰：此五间之名，因间当为乡间。故下文云「乡间可得而使」。</small>五间俱起，莫知其道，是谓神纪，人君之寳也。<small>曹操曰：同时任用五间也。◯李筌曰：五间者，因五人用之。◯杜牧曰：五间俱起者，敌人不知其情，泄形露之道乃神妙之纲纪，人君之重寳也。◯梅尧臣曰：五间俱起，以间敌而莫知我用之之道，是曰神妙之纲纪，人君之所贵也。◯王晳曰：五间俱起，人不之测，是用兵神妙之大纪，人主之重寳也。◯贾林曰：纪，理也。言敌人但莫知我以何道如通神理也。◯张预曰：五间循环而用，人莫能测其理，兹乃神妙之纲纪，人君之重寳也。</small>因间者，因其乡人而用之。<small>杜牧曰：因敌乡国之人而厚抚之，使为间也。晋豫州刺史祖逖之镇雍丘，爱人下士，虽踈交贱隶，皆恩礼而遇之。河上堡固，先有任子在胡者，皆听两属。时遣游军伪抄之，明其未附，诸坞王感戴。胡有异图，輙密以闻，前后克获，盖由于此。西魏韦孝寛使齐人斩许盆而来，犹其义也。◯贾林曰：读因间为乡间。◯杜佑曰：因敌乡人，知敌表里虚实之情，故就而用之，可使伺候也。◯梅尧臣曰：因其国人，利而使之。◯何氏曰：如春秋，时楚师伐宋，九月不服。将去宋，楚大夫申叔时曰：「筑室反耕者，宋必听命。」楚子从之。宋人惧，使华元夜入楚师，登子反之牀起之曰：「寡君使元以病告曰：弊邑易子而食析骸而爨。虽然，城下之盟，有以国毙，不能从也。去我三十里，唯命是听。」子反惧与之盟，而告楚子，退三十里。宋及楚平。◯张预曰：因敌国人，知其底里，就而用之，可使伺候也。韦孝寛以金帛啗齐人，而齐人遥通书疏是也。</small>内间者，因其官人而用之。<small>李筌曰：因敌人失职之官，魏用许攸也。◯杜牧曰：敌之官人，有贤而失职者，有过而被刑者，亦有宠嬖而贪财者，有屈在下位者，有不得任使者，有欲因败丧以求展已之材能者，有飜覆变诈常持两端之心者，如此之官，皆可以潜通问遗，厚贶金帛而结之，因求其国中之情，察其谋我之事，复间其君臣，使不和同也。◯杜佑曰：因在其官失职者，若形戮之子孙，与受罚之家也。因其有隙，就而用之。◯梅尧臣曰：因其官属，结而用之。◯何氏曰：如益州牧罗尚遣将隗伯攻蜀，贼李雄于郫城，互有胜负。雄乃募武都人朴泰，鞭之见血，使谲罗尚，欲为内应，以火为期。尚信之，悉出精兵，遣隗伯等率兵从泰击雄，雄将李骧于道设伏。泰以长梯𠋣城而举火，伯军见火起而争縁梯，泰又以绳汲上尚军百馀人，皆斩之。雄因放兵，内外击之，大破尚军。此用内间之势也。又隋隂寿为幽州总管，髙寳宁举兵反。寿讨之，寳宁奔于碛北。寿班师留开府成道昻镇之。寳宁遣其子僧伽率轻骑掠城下而去，寻引契丹靺鞨之衆来攻，道昻苦战连月，乃退。寿患之。于是重贿寳宁，又遣人隂间其所亲任者，赵世模、王威等月馀，世模率其衆降。寳宁复走，契丹为其麾下赵修罗所杀，北边遂安。又唐太宗讨窦建德，入武牢，进薄其营，多所伤杀。凌敬进说曰：「宜悉兵济河，攻取怀州河，阳使重将居守，更率衆鸣鼓建旗，逾太行入上党，先声后实，传撽而定，渐趋壷口，稍骇蒲津，收河东之地。此策之上也。行必有三利，一则入无人之境，师有万全；二则拓土得兵；三则郑围自解。」建德将从之，王世充之使长孙安世隂赍金玉，啗其诸将，以乱其谋，衆咸进諌曰：「凌敬书生耳。岂可与言战乎？」建德从之，退而谢敬曰：「今衆心甚𨦣，此天赞我矣。因此决战，必然大捷。巳依衆议，不得从公言也。」敬固争，建德怒，扶出马，于是悉衆进逼武牢。太宗按甲挫其𨦣，建德中抢，窜于牛口渚，车骑将军白士让杨武威生获之。又王翦为秦将攻赵，赵使李牧、司马商御之，李牧数破走秦军，杀秦将桓齮。翦恶之，乃多与赵王宠臣郭开等金，使为反间，曰：「李牧、司马商欲与秦废赵，以多取封于秦。」赵王疑之使，赵葱及颜聚伐将，斩李牧，废司马商。后三月，翦因急击赵，大破，杀赵葱，虏赵王迁及其将颜聚也。◯张预曰：因其失意之官，或刑戮之子弟，凡有隙者，厚利使之。晋任析公，吴纳子胥，皆近之。</small>反间者，因其敌间而用之。<small>李筌曰：敌有间来窥我得失，我厚赂之，而令反为我间也。◯杜牧曰：敌有间来窥我，我必先知之，或厚赂诱之，反为我用。或佯为不觉，示以伪情而纵之，则敌人之间反为我用也。陈平初为汉王护军尉，项羽围于荥阳城。汉王患之，请割荥阳以西和。项王弗听。平曰：「顾楚有可乱者，彼项王骨鲠之臣，亚父、锺离昧、龙且、周殷之属不，过数人耳。大王能出捐数万斤金，行反间，间其君臣，以疑其心。项王为人，意忌信谗，必内相诛。汉因举兵而攻之，破楚必矣。」汉王以为然，乃出黄金四万斤与平，恣所为，不问出入。平旣多以金纵反间于楚军，宣言诸将：「锺离昧等为项王将功多矣，然终不得裂地而王，欲与汉为一，以灭项氏，分王其地。」项王果疑之，使使至汉。汉为太牢之具，举进，见楚使即阳惊曰：「吾以为亚父使。乃项王使也。」复持去，以恶草具进楚使。使归，具以报项王，果大疑亚父。亚父欲急击下荣阳城，项王不信，不肯听亚父。亚父闻项王疑之，乃大怒，疽发而死。卒用陈平之计灭楚也。◯梅尧臣曰：或以伪事绐之，或以厚利啗之。◯王晳曰：反间反为我间也。或留之使言其情，又或示以诡形而遣之。◯何氏曰：如燕昭王以乐毅为将，破齐七十馀城。及惠王立，与乐毅有隙，齐将田单乃纵反间于燕，宣言曰：「齐王巳死，城之不拔者，二耳。乐毅畏诛而不敢归，以伐齐为名，实欲连兵南面而王齐。齐人未附，故且缓即墨，以待其事。齐人戍惧，唯恐他将之来即墨，残矣。」燕王以为然。使骑劫代乐毅，燕人士卒离心，单又纵反间曰：「吾惧燕人掘吾城外冢墓，戮辱先人。」燕军从之。即墨人激怒请战，大破燕师，所亡七十馀城悉复之。又秦师围赵阏与，赵将赵奢救之，去赵国都三十里不进。秦间来，奢善食遣之，间以报秦，将以为奢师怯弱而止不行。奢随而卷甲趋秦师，击破之。又范睢为秦昭王相，使左庶长王齕攻韩，取上党。上党民走赵，赵军长平齕，因攻赵。赵使廉颇将，廉颇坚壁以待秦，秦数挑战，赵兵不出。赵王数以为让，而睢使人行千金于赵为反间，曰：「秦之所恶，独畏赵括耳。廉颇军易与，且降矣。」赵王旣怒廉颇军多亡失，数败，又反坚壁不战，又闻秦反间之言，因使括代颇。秦闻括将，以白起为上将军，射杀括及坑降卒四十万。◯张预曰：敌有间来，或重赂厚礼以结之，告以伪辞，或佯为不知踈而慢之，示以虚事，使之归报，则反为我利也。赵奢善食秦间，汉军佯惊楚使，是也。</small>死间者，为诳事于外，令吾间知之，而传于敌间也。<small>李筌曰：情诈为不足信，吾知之，令吾动也。间而待之。此筌以待字为非传也。◯杜牧曰：诳者诈也。言吾间在敌，未知事情，我则诈立事迹，令吾间凭其诈迹，以输诚于敌，而得敌信也。若吾进取，与诈迹不同，间者不能脱，则为敌所杀，故曰死间也。汉王使郦生说齐，下之，齐罢守备。韩信因而袭之。田横怒烹郦生，此事相近。◯杜佑曰：作诳诈之事于外，佯漏泄之，使吾间知之。吾间至敌中，为敌所得，必以诳事谕敌。敌从而备之，吾所行不然，间则死矣。又云敌间来闻我诳事，以持归，然皆非所图也。二间皆不能知幽隐深密，故曰死间也。萧世诚曰：所获敌人及以判亡军士，有重罪系者，故为贷免，相勑勿泄，佯不秘密，令敌间窃闻之，吾因纵之使亡。亡必归敌，必信焉。往必死，故曰死间。◯梅尧臣曰：以诳告敌，事乖必杀。◯王晳曰：诈吾闻，使敌得之，间以吾诈告敌事，决必杀之也。◯何氏曰：如战国郑武公欲伐胡，先以其子妻胡，因问群臣曰：「吾欲用兵，谁可伐者？」大夫关思期曰：「胡可。」武公怒而戮之，曰：「胡，兄弟之国，子言伐之，何也？」胡君闻之，以郑为亲。已不备郑，袭而取之。此用死间之类也。又班超发于阗诸国，兵击莎车、龟兹二国，扬言兵少，不敌罢散，乃隂缓生口，归以告龟兹，王喜而不虞。超即潜勒兵驰赴莎车，大破降之，斯亦同死间之勒。又李靖伐突厥，颉利可汗以唐俭先在突厥结和亲，突厥不备，靖因掩击破之。◯张预曰：欲使敌人杀其贤能，乃令死士持虚伪以赴之。吾间至敌，为彼所得，彼以诳事为实，必俱杀之。我朝曹大尉尝贷人死，使伪为僧，吞蜡弹入西夏，至则为其所囚，僧以弹告，即下之，开读，乃所遗彼谋臣书也。戎主怒诛其臣，并杀间僧，此其义也。然死间之事非一，或使吾间诣敌约和，我反伐之，则间者立死。郦生烹于齐王，唐俭杀于突厥，是也。</small>生间者，反报也。<small>李筌曰：往来之使。◯杜牧曰：往来相通报也。生间者，必取内明外愚，形劣心壮，趫捷劲勇，闲于鄙事，能忍饥寒垢耻者为之。◯贾林曰：身则公行，心乃私觇，往反报，复常无所害，故曰生间。◯杜佑曰：择巳有贤材智谋能，自开通于敌之亲贵，察其动静，知其事计彼所为，已知其实，还以报我，故曰生间。◯梅尧臣曰：使智辨者往觇其情而以归报也。◯何氏曰：如华元登子反之牀而归。又如隋达奚武为东秦刺史，时齐神武趣沙苑，太祖遣武觇之。武从三骑，皆衣敌人衣服，至日暮，去营数百歩下马潜听，得其军号。因上马历营，若警夜者，有不如法者往往挞之，具知敌之情状，以告太祖。太祖深嘉焉，遂破之。◯张预曰：选智能之士，往视敌情，归以报我。若娄敬知匈奴之强，以告髙祖之类。然生间之事亦衆，或已欲退，告敌以战，或巳欲战，告敌以退。若秦行人夜戒晋师曰：「来日请相见。」臾骈曰：「使者目动而言肆，惧我也。」秦果夜遁。又吕延攻乞伏乾归，大败之。乾归乃遣间，称东奔成纪，延信而追之。耿稚曰：「告者视髙而色动，必有奸计。」延不从，遂为所败是也。</small>

故三军之事，莫亲于间。<small>杜牧曰：受辞指踪，在于卧内。◯杜佑曰：若不亲抚，重以禄赏，则反为敌用，泄我情实。◯梅尧臣曰：入幄受词，最为亲近。◯王晳曰：以腹心亲结之。◯张预曰：三军之士，然皆亲抚，独于间者，以腹心相委，是最为亲密也。</small>赏莫厚于间，<small>杜佑曰：以重赏赏之，而頼其用。◯梅尧臣曰：爵禄金帛，我无爱焉。◯王晳曰：军功之赏，莫厚于此。◯张预曰：非髙爵厚利，不能使间。陈平曰愿出黄金四十万斤间楚君臣。</small>事莫密于间，<small>杜牧曰：出口入耳也。密一作审。◯杜佑曰：间事不密，则为已害。◯梅尧臣曰：几事不密，则害成。◯王晳曰：独将与谋。◯张预曰：惟将与间得闻其事，非密与。</small>非圣智不能用间，<small>杜牧曰：先量间者之性诚实多智，然后可用之。厚貌深情，险于山川，非圣人莫能知。◯梅尧臣曰：知其情伪，辨其邪正，则能用。◯王晳曰：圣通而先识，智明于事。◯张预曰：圣则事无不通，智则洞照几先，然后能为间事。或曰圣智则能知人。</small>非仁义不能使间，<small>陈皥曰：仁者有恩以及人义者，得宜而制事，主将者旣能仁结而义使，则间者尽心而觇察，乐为我用也。◯孟氏曰：太公曰：「仁义著则贤者归之。」贤者归之，则其间可用也。◯梅尧臣曰：抚之以仁，示之以义，则能使。◯王晳曰：仁结其心，义激其节，仁义使人，有何不可。◯张预曰：仁则不爱爵赏，义则果决无疑，旣啗以厚利，又待以至诚，则间者竭力。</small>非微妙不能得间之实，<small>杜牧曰：间亦有利于财寳，不得敌之实情，但将虚辞以赴我约，此须用心渊妙，乃能酌其情伪虚实也。◯杜佑曰：用意密而不漏。◯梅尧臣曰：防间反为敌所使，思虑故宜几微臻妙。◯王晳曰：谓间者必性识微妙，乃能得所间之事实。◯张预曰：间以利害来告，须用心渊微精妙，乃能察其真伪。</small>微哉微哉，无所不用间也。<small>杜牧曰：言毎事皆须先知也。◯梅尧臣曰：微之又微，则何所不知。◯王晳曰：丁宁之当，事事知敌之情也。◯张预曰：密之又密，则事无巨细，皆先知也。</small>间事未发而先闻者，间与所告者皆死。<small>杜牧曰：告者非诱间者，则不得知间者之情，杀之可也。◯陈皥曰：间者未发其事，有人来告其闻者，所告者亦与间者俱杀以灭口，无令敌人知之。◯梅尧臣曰：杀间者，恶其泄，杀告者，灭其言。◯何氏曰：兵谋大事，泄者当诛。告人亦杀，恐传诸衆。◯张预曰：间敌之事，谋定而未发，忽有闻者来告，必与间俱杀之一，恶其泄，一灭其口。秦已间赵，不用廉颇，秦乃以白起为将，令军中曰：「有泄武安君将者，斩。」此是已发其事，尚不欲泄，况未发乎。</small>

凡军之所欲击，城之所欲攻，人之所欲杀，必先知其守将、左右、谒者、门者、舎人之姓名，令吾间必索知之。<small>李筌曰：知其姓名，则易取也。◯杜牧曰：凡欲攻战，先须知敌所用之人贤愚巧拙，则量材以应之。汉王遣韩信、曹参、灌婴击魏豹，问曰：「魏大将谁也？」对曰柏直。汉王曰：「是口尚乳臭，不能当韩信。」骑将谁也？曰冯敬。曰：「是秦将冯无择子也，虽贤，不能当灌婴。」歩卒将谁也？曰：项它。曰：「是不能当曹参，吾无患矣。」◯陈皥曰：此言敌人左右姓名，必须我先知之，或敌使间来，我当使间去。若不知其左右姓名，则不能成间者之说。汉髙伐秦至嶢关，张良曰：「吾闻其将贾竪尔，可以利啗之。」又曰：「其将虽曰欲和，其军士未肯，不如因其懈而击之。」乃进兵击破之。又宋华元夜登子反之牀，以告宋病，若非素知门人、舎人、左右姓名，先使间导之，又何由得登其床也。◯杜佑曰：守谓官守軄任者，谒，告也，主告事者也。门者，守门者也。舎人，守舎之人也。必先知之，为亲旧，有急则呼之，则不可不知。亦因此知敌之情。◯梅尧臣曰：凡敌之左右、前后之姓名，皆须审省而令吾间先知，则吾间可行矣。◯王晳曰：不可临事求也。◯张预曰：守将，守官任軄之将也。谒者，典宾客之官也。门者，阍吏也。舎人，守舎之人也。凡欲击其军，欲攻其城，欲杀其人，必先知此左右之姓名，则可也。欲潜入其军，则呼其姓名而往。若华元夜登子反之牀以告宋病，杜元凯注引此文谓元用此术，得以自通，是也。又汉髙祖入韩信卧内，取其印，亦近之。</small>必索敌人之间，来间我者，因而利之，导而舎之，<small>杜佑曰：舎，居止也。令吾人遗以重利，复遇而舎之，则可令诡其辞</small>故反间可得而用也。<small>曹操曰：舎，居止也。◯杜牧曰：敌间之来，必诱以厚利而止舎之，使为我反间也。◯杜佑曰：故能取敌之间而用之。◯梅尧臣曰：必探索知敌之来间者，因而利诱之，引而舎止之，然后可为我反间也。◯王晳曰：此留敌间，以询其情者也。必谨舎之，曲为辩说，深致情爱，然后啗以大利，威以大刑，自非至忠于其君王者，皆为我用矣。◯张预曰：索，求也。求敌间之来窥我者，因以厚利诱导而馆舎之，使反为我间也。言舎之者，谓稽留其使也。淹延旣乆，论事必多，我因得察敌之情。下文言「四间皆因反间而知」，非乆留其人，极论其事，则何以悉知。</small>因是而知之，故乡间内间可得而使也。<small>杜牧曰：若敌间以利导之，尚可使为我反间，因此乃知厚利，亦可使乡间内间也。此言使间非利不可，故上文云：「相守数年，争一日之胜，而爱爵禄百金，不知敌情者，不仁之至也。」下文皆同其义也。◯陈皥曰：此说踈也。言敌使间来，以利啗之，诱令止舎，因得敌之情，因间内间，可使反间，诱而使之。◯杜佑曰：因反敌间而知敌情，乡间者皆可得使。◯梅尧臣曰：其国人之可使者，其官人之可用者，皆因反间而知之。◯张预曰：因是反间，知彼乡人之贪利者，官人之有隙者，诱而使之。</small>因是而知之，故死间为诳事，可使告敌。<small>张预曰：因是反间，知彼可诳之事，使死间往告之。</small>因是而知之，故生间可使如期。<small>杜牧曰：可使往来如期。◯陈皥曰：言五间皆循环相因，惟生间可使如期。◯杜佑曰：因诳事而知敌情，生间往返，可使知其敌之腹心所在。◯梅尧臣曰：令吾间以诳告敌者，须因反间而知敌之可诳也。生间以利害觇敌情，须因反间而知。其踈密则可往得实，而归如期也。◯张预曰：因是反间知彼之情，故生间可往复如期也。</small>五间之事，主必知之。<small>李筌曰：孙子殷勤于五间，主切知之。</small>知之必在于反间，故反间不可不厚也。<small>杜牧曰：乡间、内间、死间、生间，四间者皆因反间知敌情，而能用之。故反间最切不可不厚也。◯杜佑曰：人主当知五间之用，厚其禄，丰其财，而反间者又五间之本，事之要也。故当在厚待。◯梅尧臣曰：五间之始，皆因缘于反间，故当厚遇之。◯张预曰：人主当用五间以知敌情，然五间皆因反间而用，则是反间者，岂可不厚待之耶。</small>

昔殷<small>校：宋人出版品为避宋太祖父亲赵弘殷之讳，殷缺末笔。</small>之兴也，伊挚在夏，<small>曹操曰：伊挚，伊尹也。</small>周之兴也，吕牙在殷。<small>曹操曰：吕牙，太公也。◯梅尧臣曰：伊尹吕牙，非叛于国也。夏不能任而殷任之，殷不能用而周用之，其成大功者，为民也。◯何氏曰：伊吕圣人之耦，岂为人间哉。今孙子引之者，言五间之用，须上智之人，如伊吕之才智者，可以用间。盖重之之辞耳。◯张预曰：伊尹，夏臣也，后归于殷。吕望，殷臣也，后归于周。伊吕相汤武，以兵定天下者，顺乎天而应乎人也。非同伯州犁之奔楚，苗贲皇之适晋，狐庸之在吴，士会之居秦也。</small>故惟明君贤将，能以上智为间者，必成大功。此兵之要，三军之所恃而动也。<small>李筌曰：孙子论兵，始于计而终于间者，盖不以攻为主，为将者可不慎之哉。◯杜牧曰：不知敌情，军不可动，知敌之情非，间不可，故曰「三军所恃而动。」李靖曰：「夫战之取胜，此岂求于天地，在乎因人以成之。历观古人之用间，其妙非一，即有间其君者，有间其亲者，有间其贤者，有间其能者，有间其助者，有间其邻好者，有间其左右者，有间其纵横者。故子贡、史廖、陈轸、苏秦、张仪、范睢等，皆凭此而成功也。且间之道有五焉。有因其邑人，使潜伺察而致辞焉。有因其仕子，故泄虚假，令告示焉。有因敌之使，矫其事而返之焉。有审择贤能，使觇彼向背虚实而归说之焉。有佯缓罪戾，微漏我伪情浮计，使亡报之焉。凡此五间，皆须隐秘重之，以赏密之又密，始可行焉。若敌有宠嬖，任以腹心者，我当使间遗其珍玩，恣其所欲，顺而旁诱之。敌有重臣失势不满其志者，我则啗以厚利，诡相亲附，采其情实，而致之敌。有亲贵左右，多辞夸诞，好论利害者，我则使间曲情尊奉，厚遗珍寳，揣其所间而反间之。敌若使聘于我，我则稽留其使，令人与之共处，矫致殷勤，伪相亲昵，朝夕慰谕，倍供珍味，观其辞色而察之，仍朝夕令使独与巳伴居，我遣聦耳者潜于复壁中听之，使旣迟违，恐彼恠责，必是窃论心事，我知事，计遣使用之。且夫用间间人，人亦用间以间巳。巳以密往，人以密来，理须独察于心，参会于事，则不失矣。若敌人来欲候我虚实，察我动静，觇知事计，而行其间者，我当佯为不觉，舎止而善饭之，微以我伪言诳事，示以前却期会，则我之所须，为彼之所失者，因其有间而反间之。彼若将我虚以为实，我即乗之而得志矣。夫水所以能济舟，亦有因水而覆没者。间所以能成功，亦有凭间而倾败者。若束髪事主，当朝正色，忠以尽节，信以竭诚，不诡伏以自容，不权宜以为利，虽有善间，其可用乎？」◯陈皥曰：晋伯州犁奔楚，楚苗贲皇奔晋，及晋楚合战于鄢陵，苗贲皇在晋侯之侧，伯州犁侍于楚王，二人各言旧国长短之情，然则晋所以胜楚者，楚所以败者，其故何也？二子则有优劣也。是知用间之道，间敌之情，得不愼择其人，深究其说也？故上文云：「非圣智，莫能用间者。」夫圣智知人，人即附之，贤者受知，则戮力为效。非圣非智，必猜必忌，公道不启，仁义不施，则义士贤人，因而衔愤。此将上天不佑。幽有鬼神，设无人事之变，恐有隂诛之祸。岂上智之士为其用哉？故上文云：「非仁义，莫能使间。」然则汤武之圣，伊吕宜用，伊吕获用，事宜必济。圣贤一会，交泰时乗，道合乾坤，功格寰宇。当其耕夫于畎畆，钓叟于渭濵，知我者，谁能无念也。◯贾林曰：军无五间，如人之无耳目也。◯王晳曰：未知敌情者，不可动也。◯张预曰：用师之本，在知敌情。故曰：「此兵之要也。」未知敌情，则军不可举。故曰：「三军所恃而动也。」然处十三篇之末者，盖用非兵之常也。若计战攻形势虚实之类，兵动则用之，至于火攻与间，则有时而为耳。</small>
