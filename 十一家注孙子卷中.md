
## 十一家注孙子卷中

### 势篇
<small>曹操曰：用兵任势也。◯李筌曰：陈以形成，如决建瓴之势，故以是篇次之。◯王晳曰：势者，积势之变也。善战者，能任势以取胜，不劳力也。◯张预曰：兵势已成，然后任势以取胜，故次《形》。</small>

孙子曰：凡治衆如治寡，分数是也。<small>曹操曰：部曲为分，什伍为数。◯李筌曰：善用兵者，将鸣一金，举一旌，而三军尽应；号令旣定，如寡焉。◯杜牧曰：分者，分别也；数者，人数也。言部曲行伍，皆分别其人数多少，各任偏裨长伍，训练升降，皆责成之，故我所治者寡也。韩信曰：「多多益善」是也。◯陈皥曰：若聚兵旣衆，即须多为部伍。部伍之内，各有小吏以主之。故分其人数，使之训齐决断，遇敌临陈，授以方略，则我统之虽衆，治之益寡。◯孟氏曰：分，队伍也；数，兵之大数也。分数多少，制置先定。◯梅尧臣曰：部伍、竒正之分数，各有所统。◯王晳曰：分数，谓部曲也。偏裨各有部，分与其人数，若师、旅、卒、两之属。◯张预曰：统衆旣多，必先分偏裨之任，定行伍之数，使不相乱，然后可用。故治兵之法：一人曰独，二人曰比，三人曰参。比参为伍，五人为列，二列为火，五火为队，二队为官，二官为曲，二曲为部，二部为校，二校为裨，二裨为军。递相统属，各加训练，虽治百万之衆，如治寡也。</small>鬭衆如鬭寡，形名是也。<small>曹操曰：旌旗曰形，金鼓曰名。◯杜牧曰：旌旗钟鼓，敌亦有之，我安得独为形名？鬭衆如鬭寡也。夫形者，陈形也；名者，旌旗也。战法曰：「陈间容陈，足曳白刃。」故大陈之中，复有小陈，各占地分，皆有陈形。旗者，各依方色，或认以鸟兽，某将某陈，自有名号。形名已定，志专势孤，人自为战，败则自败，胜则自胜，战百万之兵，如战一夫。此之是也。◯陈皥曰：夫军士旣衆，分布必广，临陈对敌，递不相知，故设旌旗之形，使各认之。进退迟速，又不相闻，故设金鼓以节之。所以令之曰：「闻鼓则进，闻金则止。」曹说是也。◯梅尧臣曰：形以旌旗，名以采章，指麾应速，无有后先。◯王晳曰：曹公曰：「旌旗曰形，金鼓曰名。」晳谓：形者，旌旗、金鼓之制度；名者，各有其名号也。◯张预曰：《军政》曰：「言不相闻，故为鼓铎；视不相见，故为旌旗。」今用兵旣衆，相去必逺，耳目之力，所不闻见；故令士卒望旌旗之形而前却，听金鼓之号而行止，则勇者不得独进，怯者不得独退。故曰：「此用衆之法也。」</small>三军之衆，可使必受敌而无败者，竒正是也。<small>曹操曰：先出合战为正，后出为竒。◯李筌曰：当敌为正，傍出为竒。将三军，无竒兵，未可与人争利。汉吴王濞拥兵入大梁，吴将田伯禄说吴王曰：「兵屯聚而西，无他竒道，难以立功。臣愿得五万人，别循江淮而上，收淮南、长沙，入武关，与大王会。此亦一竒也。」不从。遂为周亚夫所败。此则有正无竒。◯杜牧曰：解在下文。◯贾林曰：当敌以正陈，取胜以竒兵，前后左右俱能相应，则常胜而不败也。◯梅尧臣曰：动为竒，静为正；静以待之，动以胜之。◯王晳曰：「必」当作「毕」，字误也。竒正还相生，故毕受敌而无败也。◯何氏曰：兵体万变，纷纭混沌，无不是正，无不是竒。若兵以义举者，正也；临敌合变者，竒也。我之正，使敌视之为竒；我之竒，使敌视之为正。正亦为竒，竒亦为正；大抵用兵皆有竒正；无竒正而胜者，幸胜也，浪战也。如韩信背水而陈，以兵循山，而拔赵帜，以破其国，则背水正也，循山竒也。信又盛兵临晋，而以木罂从夏阳袭安邑，而虏魏王豹，则临晋正也，夏阳竒也。由是观之，受敌无败者，竒正之谓也。尉缭子曰：「今以镆鎁之利，犀兕之坚，三军之衆，有所竒正，则天下莫当其战矣。」◯张预曰：三军虽衆，使人人皆受敌而不败者，在乎竒正也。竒正之说，诸家不同。尉缭子则曰：「正兵贵先，竒兵贵后。」曹公则曰：「先出合战为正，后出为竒。」李卫公则曰：「兵以前向为正，后却为竒。」此皆以正为正，以竒为竒，曾不说相变循环之义。唯唐太宗曰：「以竒为正，使敌视以为正，则吾以竒击之；以正为竒，使敌视以为竒，则吾以正击之。」混为一法，使敌莫测，兹最详矣。</small>兵之所加，如以碬投𡖉者，虚实是也。<small>曹操曰：以至实击至虚。◯李筌曰：碬实𡖉虚，以实击虚，其势易也。◯孟氏曰：碬，石也。兵若训练至整，部领分明，更能审料敌情，委知虚实，后以兵而加之，实同以碬石投𡖉也。◯梅尧臣曰：碬，石也，音遐。以实击虚，犹以坚破脆也。◯王晳曰：鍜，治铁也。◯何氏曰：用兵识虚实之势，则无不胜。◯张预曰：下篇曰：「善战者，致人而不致于人。」，此虚实彼我之法也。引致敌来，则彼势常虚；不往赴彼，则我势常实。以实击虚，如举石投𡖉，其破之必矣。夫合军聚衆，先定分数；分数明，然后习形名；形名正，然后分竒正；竒正审，然后虚实可见矣。四事所以次序也。</small>

凡战者，以正合，以竒胜。<small>曹操曰：正者当敌，竒兵从傍击不备也。◯李筌曰：战无其诈，难以胜敌。◯杜佑曰：正者当敌，竒者从傍击不备；以正道合战，以竒变取胜也。◯梅尧臣曰：用正合战，用竒胜敌。◯何氏曰：如战国廉颇为赵将，秦使间曰：「秦独畏赵括耳。廉颇易与，且降矣。」会颇军多亡失，数败，坚壁不战。又闻秦反间之言，使括代颇。至，则出军击秦，秦军佯败而走，张二竒兵以劫之。赵军逐胜，追造秦壁，壁坚拒不得入。而秦竒兵二万五千绝赵军后，又五千骑绝赵壁间。赵兵分为二，粮道绝，括卒败。又隋突厥犯塞，炀帝令唐髙祖与马邑太守王仁恭率衆备边。会虏寇马邑，仁恭以衆寡不敌，有惧色。髙祖曰：「今主上遐逺，孤城绝援，若不死战，难以图全。」于是亲选精骑四千，出为游军，居处饮食，随逐水草，一同于突厥。见虏候骑，但驰骋猎耳，若轻之。及与虏相遇，则犄角置陈，选善射者为别队，持满以待之。虏莫能测，不敢决战。因纵竒兵击走之，获其特勒所乘骏马，斩首千馀级。又太宗选精𨦣千馀骑为竒兵，皆黑衣玄甲，分为左右队，建大旗，令骑将秦叔宝、程咬金等分统之。每临寇，太宗躬被玄甲，先锋率之，候机而进，所向摧殄，常以少击衆，贼徒气慑。又五代汉髙祖在晋阳，郭进往依之，汉祖壮其材。会北虏屠安阳城，因遣进攻拔之，戎人遁去，授坊州刺史。虏主道毙，髙祖出竒兵井陉，进以间道先入洺北，因定河北。此皆以竒胜之迹也。◯张预曰：两军相临，先以正兵与之合战；徐发竒兵，或擣其旁、或击其后以胜之。若郑伯御燕师，以三军军其前，以潜军军其后是也。</small>故善出竒者，无穷如天地，<small>李筌曰：动静也。</small>不竭如江河。<small>李筌曰：通流不绝。◯杜佑曰：言应变出竒无穷竭。◯张预曰：言应变出竒，无有穷竭。</small>终而复始，日月是也。死而复生，四时是也。<small>李筌曰：竒变如日月四时，亏盈寒暑不停。◯杜佑曰：日月运行，入而复出；四时更王，兴而复废。言竒正变化，或若日月之进退，四时之盛衰也。◯张预曰：日月运行，入而复出；四时更王，盛而复衰。喻竒正相变，纷纭浑沌，终始无穷也。</small>声不过五，<small>李筌曰：宫、商、角、徵、羽也。</small>五声之变，不可胜听也。<small>李筌曰：变入八音，奏乐之曲，不可尽听。</small>色不过五，<small>李筌曰：青、黄、赤、白、黑也。</small>五色之变，不可胜观也。味不过五，<small>李筌曰：酸、辛、咸、甘、苦也。</small>五味之变，不可胜尝也。<small>曹操曰：自「无穷如天地」已下，皆以喻竒正之无穷也。◯李筌曰：五味之变，庖宰鼎饪也。◯杜牧曰：自「无穷如天地」已下，皆喻八陈竒正也。◯张预曰：引五声、五色、五味之变，以喻竒正相生之无穷。</small>战势不过竒正，竒正之变，不可胜穷也。<small>李筌曰：邀截掩袭，万途之势，不可穷尽也。◯梅尧臣曰：竒正之变，犹五声、五色、五味之变，无尽也。◯王晳曰：竒正者，用兵之钤键，制胜之枢机也。临敌运变，循环不穷，穷则败也。◯孟氏曰：《六韬》云：「竒正发于无穷之源。」◯张预曰：战陈之势，止于竒正一事而已；及其变而用之，则万途千辙，乌可穷尽？</small>竒正相生，如循环之无端，孰能穷之？<small>李筌曰：竒正相依而生，如环团圆，不可穷端倪也。◯梅尧臣曰：变动周旋之不极。◯王晳曰：敌不能穷我也。◯何氏曰：竒正生而转相为变，如循历其环，求首尾之莫穷也。◯张预曰：竒亦为正，正亦为竒，变化相生，若循环之无本末，谁能穷诘？</small>

激水之疾，至于漂石者，势也；<small>孟氏曰：势峻，则巨石虽重，不能止。◯杜佑曰：言水性柔弱，石性刚重，至于漂转大石，投之洿下，皆由急疾之流，激得其势。◯张预曰：水性柔弱，险径要路，激之疾流，则其势可以转巨石也。</small>鸷鸟之疾，至于毁折者，节也。<small>曹操曰：发起击敌。◯李筌曰：柔势可以转刚，况于兵者乎？弹射之所以中飞鸟者，善于疾而有节制。◯杜牧曰：势者，自髙注下，得险疾之势，故能漂石也。节者，节量逺近则搏之，故能毁折物也。◯杜佑曰：发起讨敌，如鹰鸇之攫搏也，必能挫折禽兽者，皆由伺候之明，邀得屈折之节也。王子曰：「鹰隼一击，百鸟无以争其势；猛虎一奋，万兽无以争其威。」◯梅尧臣曰：水虽柔，势迅则漂石；鸷虽微，节劲则折物。◯王晳曰：鸷鸟之疾，亦势也，由势然后有搏击之节。下要云险，故先取漂石以喻也。◯何氏曰：水能动石，髙下之势也，鸷能搏物，能节其逺近也。◯张预曰：鹰鸇之擒鸟雀，必节量逺近，伺候审而后击，故能折物。尉缭子曰：「便吾器用，养吾武勇，发之如鸟击。」李靖曰：「鸷鸟将击，卑飞敛翼。」皆言待之而后发也。</small>是故善战者，其势险，<small>曹操、李筌曰：险，犹疾也。◯杜牧曰：险者，言战争之势，发则杀人，故下文喻如彍弩。◯王晳曰：险者，折以致其疾也。如水得险隘而成势。</small>其节短。<small>曹操、李筌曰：短，近也。◯杜牧曰：言以近节也。如鸷鸟之发，近则搏之，力全志专，则必获也。◯杜佑曰：短，近也。节，断也。短近，言能因危取胜，以卒击近也。◯梅尧臣曰：险则迅，短则劲；故战之势，当险疾而短近也。◯王晳曰：鸷之能搏者，发必中，来势逺而所搏之节至短也。兵之乘机，当如是耳。曹公曰：「短者，近也。」◯孟氏同杜牧注。◯张预曰：险，疾；短，近也。言善战者先度地之逺近、形之广狭，然后立陈，使部伍行列相去不逺。其进击，则以五十步为节，不可过逺，故势迅则难御，节近则易胜。</small>势如彍弩，节如发机。<small>曹操曰：在度不逺，发则中也。◯李筌曰：弩不疾则不逺，矢不近则不中。势尚疾，节务速。◯杜牧曰：彍，张也。如弩已张，发则杀人，故上文云「其势险」也。机者，固须以近节量之，然后必能中，故上文云「其节短」。短，乃近也。此言战陈不可逺逐敌人，恐有队伍离散断绝，反为敌所乘也，故《牧野誓》曰：「六步七步，四伐五伐。」是以近也。◯陈皥曰：弩之发机，近则易中；战之遇敌，疾则易捷。若趋驰不速，奋击不近，则不能克敌而全胜。◯贾林曰：战之势，如弩之张；兵之势，如机之发。◯梅尧臣曰：彍，音霍，彍张也。如弩之张，势不逡巡；如机之发，节近易中也。◯王晳曰：战势如弩之张者，所以有待也；待其有可乘之势，如发其机。◯何氏曰：险，疾也；短，近也。此言击战得形，便如张弩发机，势宜疾速，仍利于便近，不得追击过差也。故太公曰：「击如发机者，所以破精微也。」◯张预曰：如弩之张，势不可缓；如机之发，节不可逺。言趋利尚疾，奋击贵近也。故太公曰：「击如发机者，所以破精微也。」</small>

纷纷纭纭，鬬乱而不可乱也；浑浑沌沌，形圆而不可败也。<small>曹操曰：旌旗乱也；示敌若乱，以金鼓齐之。车骑转而形圆者，出入有道，齐整也。◯李筌曰：纷纭而鬬，示如可乱；建旌有部，呜金有节，是以不可乱也。浑沌，合杂也；形圆，无向背也：示敌可败而不可败者，号令齐整也。◯杜牧曰：此言陈法也。《风后握竒文》曰：「四为正，四为竒，馀竒为握。竒音机，或总称之，先出游军定两端。」此之是也。竒者，零也。陈数有九，中心有零者，大将握之不动，以制四面八陈，而取准则焉。其人之列，面面相向，背背相承也。《周礼》蒐苗獮狩：「车骤徒趋，及表乃止。」「进退疾徐，䟽密之节。」一如战陈。表，乃旗也。旗者，盖与民期于下也。《握竒文》曰：「先出游军定两端。」盖游军执本方旗，先定地界，然后军士赴之，兵于旗下，乃出竒正，变为陈也。《周礼》蒐苗獮狩：「车骤徒趋，及表乃止。」此则八陈遗制。《握竒》之文，止此而已；其馀之词，乃后之作者增加之，以重难其事耳。夫五兵之利，无如弧矢之利，以威天下。五兵同致，天独看弧矢星，圣人独言弧矢能威天下，不言他兵，何也？盖战法利于弧矢者，非得陈不见其利。故黄帝胜于蚩尤，以中夏车徒制夷虏骑士，此乃弧矢之利也。在于近代，可以验之者：晋武时，羌陷凉州，司马督马隆请募勇士三千平之。募腰引弩三十六钧，弓四钧，立标简试。军西渡温水，虏树机能，以衆万计遏隆。隆依八陈法，且战且前，弓矢所，人皆应弦而倒，诛杀万计，凉州遂平。隋时，突厥入寇，杨素击之。先是诸将与虏战，每虞胡骑奔突，皆戎车徒步相参，舁鹿角为方陈，骑在其内。素至，悉除旧法，令诸军各为步骑。突厥闻之，以手加额，仰天曰：「天赐我也！」大率精骑十馀万而至，素一战大破之。此乃以徒步制骑士，若非有陈法，知开阖首尾之道，安能致胜也？《曲礼》曰：「行前朱雀而后玄武，左青龙而右白虎，招摇在上，急缮其怒。」郑司农云：「以四兽为军陈，象天也。」孔疏曰：「此言军行象天文而作陈法，但不知作之何如耳。」何彻云：「画此四兽于旌旗上，以标前后左右之陈也。『急缮其怒』，言其卒之劲利威怒，如天之怒也。招摇，北斗杓第七星也，举此则六星可知也。陈象天文，即北斗也。」复曰：「进退有度。」郑司农注曰：「度，谓伐与步数也。」孔疏曰：「如《牧野誓》云：『六步七步、四伐五伐』是也。复曰：「左右有局。」郑司农注曰：「局是步分。」孔疏曰：「言军之左右，各有部分，进则就敌，退则就列，不相差滥也。」下文复曰：「父之雠，弗与共戴天；兄弟之雠，不返兵；交游之雠，不同国。四郊多垒，此卿大夫之辱也。」此言雠辱至于战争，期在必胜，固不可不知陈法也。其文故相次而言，乃圣贤之深旨矣。《军志》曰：「陈间容陈，足曳白刃；队间容队，可与敌对。前御其前，后当其后；左防其左，右防其右。行必鱼贯，立必雁行，长以参短，短以参长。回军转陈，以前为后，以后为前。进无奔逬，退无违走。四头八尾，触处为首，敌冲其中，两头俱救。」此亦与《曲礼》之说同。数起于五，而终于八。今夔州州前，诸葛武侯以石纵横八行，布为方陈，竒正之出，皆生于此。竒亦为正之正，正亦为竒之竒，彼此相用，循环无穷也。诸葛出斜谷，以兵少，但能正用六数，今盩厔司竹园乃有旧垒。司马懿以十万步骑，不敢决战，盖知其能也。◯杜佑曰：旌旗乱也。示敌若乱，以金鼓齐之。纷纷，旌旗像；纭纭，士卒貌。言旌旗翻转，一合一离，士卒进退，或往或来。视之若散，扰之若乱。然其法令素定，度职分明，各有分数，扰而不乱者也。车骑齐转，形圆者，出入有道，齐整也。浑浑，车轮转行；沌沌，步骤奔驰。视其行陈纵横，圆而不方，然而指趋，各有所应。故王子曰：「将欲内明而外暗，内治而外混，所以示敌之轻己者也。」◯梅尧臣曰：分数已定，形名已立，离合散聚，似乱而不能乱。形无首尾，应无前后，阳旋隂转，欲败而不能败。◯王晳曰：曹公曰：「施旗乱也；示敌若乱，以金鼓齐之矣。」晳谓：纷纭，鬬乱之貌也；不可乱者，节制严明耳。又曹公曰：「车骑转而形圆者，出入有道，齐整也。」晳谓：浑沌，形圆不测之貌也；不可败者，无所隙缺，又不测故也。◯何氏曰：此言鬬势也。善将兵者，进退纷纷似乱，然士马素习，旌旗有节，非乱也。浑沌，形势乍离乍合，人以为败，而号令素明，离合有势，非可败也。形圆，无行列也。◯张预曰：此八陈法也。昔黄帝始立丘井之法，因以制兵。故井分四道，八家处之。「井」字之形，开方九焉；五为陈法，四为闲地，所谓「数起于五」也。虚其中，大将居之，环其四面，诸部连绕，所谓「终于八」也。及乎变化制敌，则纷纭聚散，鬬虽乱而法不乱；浑沌交错，形虽圆而势不散。所谓分而成八，复而为一也。后世武侯之方陈，李靖之六花，唐太宗之破陈乐舞，皆其遗制也。</small>

乱生于治，怯生于勇，弱生于强。<small>曹操曰：皆毁形匿情也。◯李筌曰：恃治之整，不抚其下而多怨，其乱必生。秦幷天下，销兵焚书，以列国为郡县，而秦自称始皇，都关中，以为至万代有之。至胡亥矜骄，陈胜、吴广乘弊而起，所谓「乱生于冶」也。以勇陵人，为敌所败。秦王苻坚鼓行伐晋，勇也；及其败，闻风声鹤唳，以为晋军，是其怯也，所谓「怯生于勇」也。吴王夫差兵无敌于天下，陵齐于黄池，陵越于会稽，是其强也；为越所败，城门不守，兵围王宫，杀夫差而幷其国，所谓「弱生于强」也。◯杜牧曰：言欲僞力乱形以诱敌人，先须至治，然后能为僞乱也。欲僞为怯形以伺敌人，先须至勇，然后能为僞怯也。欲僞为弱形以骄敌人，先须至强，然后能为伪弱也。◯贾林曰：恃治则乱生，恃勇强则怯弱生。◯梅尧臣曰：治则能伪为乱，勇则能伪为怯，强则能伪为弱。◯王晳同梅尧臣注。◯何氏曰：言战时为竒正形势以破敌也，我兵素治矣，我士素勇矣，我势素强矣，若不匿治、勇、强之势，何以致敌？须张似乱、似怯、似弱之形，以诱敌人，彼惑我诱之之状，破之必矣。◯张预曰：能示敌以纷乱，必己之治也；能示敌以懦怯，必己之勇也；能示敌以羸弱，必己之强也。皆匿形以误敌人。</small>治乱，数也；<small>曹操曰：以部分名数为之，故不可乱也。◯李筌曰：历数也。百六之灾，隂阳之数，不由人兴，时所会也。◯杜牧曰：言行伍各有分画，部曲皆有名数，故能为治，然后能为僞乱也。夫为僞乱者，出入不时，樵采纵横，刁斗不严是也。◯贾林曰：治乱之分，各有度数。◯梅尧臣曰：以治为乱，存之乎分数。◯王晳曰：治乱者，数之变。数，谓法制。◯张预曰：实治而僞示以乱，明其部曲行伍之数也。上文所谓「治衆如治寡，分数是也。」</small>勇怯，势也；<small>李筌曰：夫兵，得其势则怯者勇，失其势则勇者怯。兵法无定，惟因势而成也。◯杜牧曰：言以勇为怯者也。见有利之势而不动，敌人以我为实怯也。◯陈皥曰：勇者，奋速也；怯者，淹缓也。敌人见我欲进不进，即以我为怯也。必有轻易之心。我因其懈惰，假势以攻之。龙且轻韩信，郑人诱我师是也。◯孟氏注同陈皥。◯梅尧臣曰：以勇为怯，示之以不取。◯王晳曰：勇怯者，势之变。◯张预曰：实勇而伪示以怯，因其势也。魏将庞㳙攻韩，齐将田忌救之。孙膑谓忌曰：「彼三晋之兵，素悍勇而轻齐，齐号为怯。善战者，因其势而利导之，使齐军入魏地，日减其竈。」㳙闻之，大喜曰：「吾素知齐怯。」乃倍日幷行逐之，遂败于马陵。</small>强弱，形也。<small>曹操曰：形势所宜。◯杜牧曰：以强为弱，须示其形。匈奴冒顿示娄敬以羸老是也。◯陈皥曰：楚王毁中军以张随人，用为后图，此类也。◯梅尧臣曰：以强为弱，形之以羸懦。◯王晳曰：强弱者，形之变。◯何氏曰：形势暂变，以诱敌战，非怯非弱也。示乱不乱，队伍本整也。◯张预曰：实强而伪示以弱，见其形也。汉髙祖欲击匈奴，遣使觇之。匈奴匿其壮士肥马，见其弱兵羸畜。使者十辈，皆言可击。惟娄敬曰：「两国相攻，宜矜夸所长；今徒见老弱，必有竒兵，不可击也。」帝不从，果有白登之围。</small>故善动敌者，形之，敌必从之；<small>曹操曰：见羸形也。◯李筌曰：善诱敌者，军或强，能进退其敌也。晋人伐齐，斥山泽之险，虽所不至，必旆而疏陈之，舆曳柴从之。齐人登山而望晋师，见旌旗扬尘，谓其衆而夜遁。则晋弱齐为强也。齐伐魏，将田忌用孙膑谋，减竈而趋大粱。魏将庞㳙逐之，曰：「齐鲁何其怯也！入吾境，亡者半矣。」及马陵，为齐人所败，杀庞㳙，虏魏太子而旋。形以弱，而敌从之也。◯杜牧曰：非止于羸弱也。言我强敌弱，则示以羸形，动之使来；我弱敌强，则示之以强形，动之使去。敌之动作，皆须从我。孙膑曰：「齐国号怯，三晋轻之。令入魏境为十万竈，明日为五万竈。」魏庞㳙逐之，曰：「齐虏何怯也！入吾境土，亡者太半。」因急追之，至马陵，道狭，膑乃斫木书之曰：「庞㳙死此树下。」伏弩于侧，令曰：「见火始发。」㳙至，钻燧读之，万弩齐发，庞㳙死。此乃示以羸形，能动庞㳙，遂来从我而杀之也。隋炀帝于雁门，为突厥始毕可汗所围。太宗应募救援，隶将军云定兴营。将行，谓定兴曰：「必多赍旗鼓，以设疑兵。且始毕可汗敢围天子，必以我仓卒无援；我张吾军容，令数十里，昼则旌旗相续，夜则钲鼓相应，虏必以为救兵云集，覩尘而遁。不然，彼衆我寡，不能乆矣。」定兴从之。师次崞县，始毕遁去。此乃我弱敌强，示之以强，动之令去。故敌之来去，一皆从我之形也。梅尧臣曰：形乱弱而必从。◯王晳曰：诱敌使必从。◯何氏曰：移形变势，诱动敌人；敌昧于战，必落我计中而来，力足制之。◯张预曰：形之以羸弱，敌必来从。晋楚相攻，苗贲皇谓晋侯曰：「若栾、范易行以诱之，中行、二郤必克二穆。」果败楚师。又楚伐随，羸师以张之。季良曰：「楚之羸，诱我也。」皆此二义也。</small>予之，敌必取之；<small>曹操曰：以利诱敌，敌逺离其垒，而以便势击其空虚孤特也。◯杜牧曰：曹公与袁绍相持官渡，曹公循河而西，绍于是渡河追公。公营南阪，下马解鞍。时白马辎重就道，诸将以为敌骑多，不如还营。荀攸曰：「此所以饵敌也，安可去之？」绍将文丑与刘备将五六千骑，前后继至，或分趋辎重。公曰：「可矣。」乃皆上马，时骑不满六百人，遂大破之，斩文丑。◯梅尧臣曰：示畏怯而必取。◯王晳曰：饵敌使必取。「予」、「与」同。◯张预曰：诱之以小利，敌必来取。吴以囚徒诱越，楚以樵者诱绞是也。</small>以利动之，以卒待之。<small>曹操曰：以利动敌也。◯李筌曰：后汉大司马邓禹之攻赤眉也，赤眉佯北，弃辎重而遁；车皆载土，覆之以豆。禹军乏食，竞趋之，不为行列。赤眉伏兵奄至，击之，禹大败。则其义也。◯杜牧曰：以利动敌，敌旣从我，则严兵以待之。上文所解是也。◯梅尧臣曰：以上数事，动诱敌而从我，则以精卒待之。◯王晳曰：或使之从，或使之取，必先严兵以待之也。◯何氏曰：敌贪我利，则失行列；利旣能动，则以所待之卒击之，无不胜也。如曹公西征马超，与超夹关为军。公急持之，而潜遣徐晃、朱灵等夜渡蒲坂津，据河西为营。公自潼关北渡，未济。超赴船急战，公放牛马以饵贼。贼乱取牛马，公得渡，循河为甬道而南。贼退距渭口。公乃多设疑兵，潜以舟载兵入渭，为浮桥，夜分兵结营于渭南。贼夜攻营，伏兵奋击，破之。十六国南凉秃发傉檀守姑臧，后秦姚兴遣将姚弼等至于城下。傉檀驱牛羊于野，弼衆采掠；傉檀分兵击，大破之。后魏末，大将广阳王元深伐北狄，使于谨单骑入贼中，示以恩信。于是西部铁勒酋长乜列河等三万馀户并款附，相率南迁。广阳欲与谨至折敷岭迎接之，谨曰：「破六汗拔陵兵衆不少，闻乜列河等归附，必来邀击。彼若先据险要，则难与争锋。今以乜列河等饵之，当竞来抄掠，然后设伏而待，必指掌破之。」广阳然其计。拔陵果来邀击，破乜列河于岭上，部衆皆没。谨伏兵发，贼遂大败，悉收得乜列河之衆。◯张预曰：形之旣从，予之又取，是能以利动之而来也；则以劲卒待之。李靖以「卒」为「本」；「以本待之」者，谓正兵节制之师。</small>

故善战者，求之于势，不责于人，<small>杜佑曰：言胜负之道，自图于中，不求之下，责怒师衆，强使力进也。若秦穆悔过，不替盂明也。</small>故能择人而任势。<small>一作「故能择人而任之」。诸家作「任势」者多矣。◯曹操曰：求之于势者，专任权也。不责于人者，权变明也。◯李筌曰：得势而战，人怯者能勇，故能择其所能任之。夫勇者可战，谨慎者可守，智者可说，无弃物也。◯杜牧曰：言善战者，先料兵势，然后量人之材，随短长以任之，不责成于不材者也。曹公征张鲁于汉中，张辽、李典、乐进将七千馀人守合淝，教与护军薛悌，署函边曰：「贼至乃发。」俄而吴孙权十万人衆围合淝，乃共发教曰：「若孙权至者，张、李将军出战，乐将军守，护军勿得与战。」诸将皆疑。辽曰：「公征在外，比救至，彼破我必矣。是以教及其未合逆击之，折其威势，以安衆心，然后可守。成败之机，在此一举。」典与辽同出，果大破孙权，吴人夺气。还修守备，衆心乃安。权攻城，十日不拔，乃退。孙盛论曰：「夫兵，诡道也。至于合淝之守，悬弱无援，专任勇者，则好战生患；专任怯者，则惧心难保。且彼衆我寡，衆者必怀贪惰；我以致命之师，击贪惰之卒，其势必胜。胜而后守，则必固矣。是以魏武杂选武力，参以异同，为之密教，节宣其用，事至而应，若合符契也。」◯贾林曰：读为「择人而任势」，言示以必胜之势，使人从之，岂更外责于人，求其胜败？择勇怯之人，任进退之势。◯陈皥曰：善战者专求于势，见利速进，不为敌先，专任机权，不责成于人。苟不获已而用人，即须择而任之。◯杜佑曰：权变之明，能简置于人，任己之形势也。◯梅尧臣曰：用人以势则易，责人以力则难；能者，当在择人而任势。◯何氏曰：得势自胜，不专责人以力也。◯王晳曰：谓将能择人任势以战，则自然胜矣。人者，谓偏裨与？◯张预曰：任人之法，使贪、使愚、使智、使勇，各任自然之势，不责人之所不能，故随材大小，择而任之。尉缭子曰：「因其所长而用之。」言三军之中，有长于步者，有长于骑者，因能而用，则人尽其材。又晋侯类能而使之是也。</small>任势者，其战人也，如转木石；木石之性，安则静，危则动，方则止，圆则行。<small>曹操曰：任自然势也。◯李筌曰：任势御衆，当如此也。◯杜佑曰：言投之安地则安，投之危地则危，不知有所回避也。任势，自然也。方圆之形，犹兵胜负之形。◯梅尧臣曰：木石，重物也，易以势动，难以力移。三军，至衆也，可以势战，不可以力使，自然之道也。◯何氏同梅尧臣注。◯张预曰：木石之性，置之安地则静，置之危地则动，方正则止，圆斜则行，自然之势也。三军之衆，「甚陷则不惧，无所往则固，不得已则鬬」，亦自然之道。</small>故善战人之势，如转圆石于千仞之山者，势也。<small>李筌曰：蒯通以为坂上走丸，言其易也。◯杜牧曰：转石于千仞之山，不可止遏者，在山不在石也。战人有百胜之勇，强弱一贯者，在势不在人也。杜公元凯曰：「昔乐毅藉济西一战，能幷强齐，今兵威已成，如破竹数节之后，迎刃自解，无复著手，此势也。势不可失。」乃东下建邺，终灭吴。此篇大抵言兵贵任势，以险迅疾速为本，故能用力少而得功多也。◯梅尧臣曰：圆石在山，屹然其势，一人推之，千人莫制也。◯王晳曰：石不能自转，因山之势，而不可遏也。战不能妄胜，因兵之势而不可支也。◯张预曰：石转于山而不可止遏者，由势使之也。兵在于险而不可制御者，亦势使之也。李靖曰：「兵有三势：将轻敌，士乐战，志励青云，气等飘风，谓之气势。关山狭路，羊肠狗门，一夫守之，千人不过，谓之地势。因敌怠慢，劳役饥渴，前营未舎，后军半济，谓之因势。故用兵任势，如峻坂走丸，用力至微，而成功甚博也。」</small>

### 虚实篇

<small>曹操曰：能虚实彼己也。◯李筌曰：善用兵者，以虚为实，善破敌者，以实为虚，故次其篇。◯杜牧曰：夫兵者避实击虚，先须识彼我之虚实也。◯王晳曰：凡自守以实，攻敌以虚也。◯张预曰：《形篇》言攻守，《势篇》说竒正，善用兵者先知攻守两齐之法，然后知竒正，先知竒正相变之术，然后知虚实。盖竒正自攻守而用，虚实由竒正而见，故次《势》。</small>

孙子曰：凡先处战地而待敌者佚，<small>曹操李筌并曰：力有馀也。◯贾林曰：先处形胜之地以待敌者，则有备豫，士马闲逸。◯杜佑同贾林注。◯王晳同曹操注。◯张预曰：形势之地，我先据之，以待敌人之来，则士马闲逸而力有馀。</small>后处战地而趋战者劳。<small>李筌曰：力不足也。《太一遁甲》云：「彼来攻我，则我为主，彼为客。主易客难也。」是以《太一遁甲》言其定计之义，故知劳佚事不同，先后势异。◯杜牧曰：后周遣将帅突厥之衆逼齐，齐将叚韶御之。时大雪之后，周人以歩卒为前锋，从西而下，去城二里，诸将欲逆击之。韶曰：「歩人气力，势自有限。今积雪旣厚，逆战非便，不如陈以待之，彼劳我佚，破之必矣。」旣而交战，大破之。前锋尽殪，自馀遁矣。◯贾林曰：敌处便利，我则不徃，引兵别据，示不敌其军。敌谓我无谋，必来攻袭，如此，则反令敌倦而我不劳。◯孟氏曰：若敌巳处便势之地，巳方赴利，士马劳倦，则不利矣。◯梅尧臣曰：先至待敌则力完，后至趋战则力屈。◯何氏曰：战国秦师伐韩围阏与，赵遣将赵奢救之。军士许历曰：「秦人不意赵师至此，其来气盛。将军必厚集其陈以待之，不然必败。」又曰：「先据北山者胜，后至者败。」赵奢即发万人趋之，秦兵后至，争山不得上，赵奢纵兵击之，大破秦军，遂解阏与之围。后汉初诸将征隗嚣，为嚣所败。光武令悉军栒邑，未及至，隗嚣乗胜，使其将王元行巡将二万馀人下陇，因分遣巡取栒邑。汉将冯异即驰马欲先据之，诸将皆曰：「虏兵盛而新乗胜，不可与争，宜止军□地。徐思方略。」异曰：「虏兵方盛，临境狃忲小利，遂欲深入，若得栒邑，三辅动揺，是吾忧也。夫攻者不足，守者有馀。今先据城以佚待劳，非所以争锋也。」遂濳往，闭城偃旗鼓。行巡不知，驰赴之。异乗其不意，卒击鼓建旗而出，巡军惊乱奔走，追而大破之。东魏将齐神武伐西魏，军过蒲津，渉洛至许原，西魏将周文帝军至沙苑。齐神武闻周文至，引军来会。诘朝。候骑告齐神武军且至，周文歩将李弼曰：「彼衆我寡，不可平地置陈。此东十里有渭曲，可先据以待之。」遂军至渭曲，背水东西为陈，合战，大破之。◯张预曰：便利之地，彼巳据之，我方趋彼以战，则士马劳倦而力不足。或谓所战之地，我宜先到，立陈以待彼，则已佚矣。彼先结陈我后至则我劳矣。若宋人巳成列，楚师未旣济之类。</small>故善战者，致人而不致于人。<small>李筌曰：故能致人之劳，不致人之佚也。◯杜牧曰：致令敌来就我，我当蓄力待之，不就敌人，恐我劳也。后汉张歩将费邑，分遣其弟敢守巨里。耿弇进兵，先胁巨里，使多伐树木，扬言以填坑壍。数日有降者，言邑闻弇欲攻巨里，谋来救之。弇乃严令军中趋修攻具，宣勒诸部，后三日当悉力攻巨里城。隂缓生口，令得亡归。归者以弇期告邑。至日，果自将精兵三万馀人来救之。弇喜谓诸将曰：「吾修攻具者，欲诱致邑耳。今来，适其所求也。」即分三千人守巨里，自引精兵上冈阪，乗髙大破之，遂临陈斩费邑。◯杜佑曰：言两军相逺，强弱俱敌，彼可使历险而来，我不可历险而往，必能引致敌人。巳不往从也。◯梅尧臣曰：能令敌来则敌劳，我不往就则我佚。◯王晳曰：致人者以佚乗其劳，致于人者以劳乗其佚。◯何氏曰：令敌自来。◯张预曰：致敌来战，则彼势常虚，不往赴战，则我势常实。此乃虚实彼我之术也。耿弇先逼巨里以诱致费邑，近之。</small>能使敌人自至者，利之也。<small>曹操曰：诱之以利也。◯李筌曰：以利诱之，敌则自逺而至也。赵将李牧诱匈奴，则其义也。◯杜牧曰：李牧大纵畜牧人衆满野，匈奴小入，佯北不胜，以数千人委之。单于大喜，率衆来入，牧大破之，杀匈奴十万骑，单于奔走，岁馀不敢犯边也。◯梅尧臣曰：何能自来，示之以利。◯何氏曰：以利诱之而来，我佚敌劳。◯张预曰：所以能致敌之来者，诱之以利耳。李牧佯北以致匈奴，杨素毁车以诱突厥，是也。</small>能使敌人不得至者，害之也。<small>曹操曰：出其所必趋，攻其所必救。◯李筌曰：害其所急，彼必释我而自固也。魏人寇赵，邯郸乞师于齐，齐将田忌欲救赵。孙膑曰：「夫解纷者不控卷，救鬭者不抟撠，批亢捣虚，形格势禁，则自解尔。今二国相持，轻𨦣竭于外，疲老殆于内。我袭其虚，彼必解围而奔命，所谓一举存赵而弊魏也。」后魏果释赵而奔大梁，遭齐人于马陵，魏师败绩。◯杜牧曰：曹公攻河北，师次顿丘。黑山贼于毒等攻武阳，曹公乃引兵西入山，攻毒本屯。毒闻之，弃武阳还，曹公要击于内，大破之也。◯陈皥曰：子胥疲楚师，孙膑走魏将之类也。◯杜佑曰：致其所必，走攻其所必救，能守其险害之要路，敌不得自至。故王子曰：「一猫当穴，万鼠不敢出。一虎当溪，万鹿不敢过。」◯梅尧臣曰：敌不得来，当制之以害。◯王晳曰：以害形之，敌患之而不至。◯张预曰：所以能令敌人必不得至者，害其所顾爱耳。孙膑宜走大梁而解邯郸之围是也。</small>故敌佚能劳之，<small>曹操曰：以事烦之。◯李筌曰：攻其不意，使敌疲于奔命。◯杜牧曰：髙熲言平陈之策于隋祖曰：「江北寒，田收差晩，江南土热，水田早熟。量彼收获之际，徵兵上马，声言掩袭，彼必屯兵御守，足得废其农时。彼旣聚兵，我便解甲。」于是陈人始病。◯梅尧臣曰：挠之，使不得休息。◯王晳曰：巧致之也。◯何氏曰：春秋时，吴王阖闾问于伍员曰：「伐楚何如？」对曰：「楚执政衆，莫适任患。若为三师以肄焉，一师至，彼必皆出，彼出则归，彼归则出，彼必道弊，亟肄以疲之，多方以误之，旣罢而后以三军继之，必大克之。」阖闾从之，楚于是乎始病吴，遂入郢。◯张预曰：为多方以误之之术，使其不得休息。或曰彼若先处战地以待我，则是彼佚也，我不可趋而与之战。我旣不往彼，必自来，即是变佚为劳也。</small>饱能饥之，<small>曹操曰：绝粮道以饥之。◯李筌曰：焚其积聚，芟其禾苗，绝其粮道。◯杜牧曰：我为主，敌为客，则可以绝粮道而饥之。如我为客，敌为主，则如之何？答曰：饥敌之术，非止绝粮道，但能饥之则是。隋髙熲平陈之策曰：「江南土薄，舎多茅竹，有畜积，皆非地窖。密遣人因风纵火，待敌修立，更复烧之，不出数年，自可财力俱尽。」遂行其策。由是陈人益困。三国时，诸葛诞、文钦据寿春，及招吴请援，司马景王讨之，谓诸将曰：「彼当突围，决一朝之命。或谓大军不能乆，省食减口，冀有他变。料贼之情，不出此二者。当多方以乱之。」因命合围，遣羸疾寄谷淮北，廪军士豆，人三升。诞钦闻之，果喜。景王愈羸形以示之，诞等益寛，恣食。俄而城中粮尽，攻而拔之。隋末宇文化及率兵攻李密于黎阳，密知化及粮少，因伪和之，以弊其衆。化及大喜，恣其兵食。冀密馈之，其后食尽，其将王智略、张童仁等率所部兵归于密，前后相继，化及以此遂败。◯陈皥曰：饥敌之术，在临事应机。◯梅尧臣曰：要其粮，使不得馈。◯王晳曰：谓敌人足食，我能使之饥乏耳。曹公曰绝其粮道，晳谓火积亦是也。◯何氏曰：如吴楚反，周亚夫曰：「楚丘剽轻，难与争锋，愿以梁委之，绝其食道乃可制也。」亚夫会兵荥阳，吴攻梁，梁急请救。亚夫引兵东北走昌邑，深壁而守。使轻骑弓髙侯等绝吴楚兵后食道。兵乏粮饥，欲退，数挑战，终不出，乃引兵去。精兵追击，大破之。王莽末，天下乱，光武兄伯升起兵讨莾，为莾将甄阜、梁丘赐所败，复收，会兵衆还，保于棘阳。阜、赐乘胜，留辎重于蓝乡，引精兵十馀万人，南渡，横临泚水，阻两山间为营，绝后桥，示无还心。伯升于是大飨军士，设盟约，休卒三日，为六部，潜师夜起，袭取蓝乡，尽获其辎重。明晨自南攻甄阜下江兵，自东南攻梁丘赐，乏食，陈溃，遂斩阜、赐。唐辅公祏遣其伪将冯惠亮、陈当世领水军屯于博望山，陈正通、河间王孝恭、徐绍宗率歩骑军于靑州山。河间王孝恭至，坚壁不与鬭，使竒兵断其粮道，贼渐馁。夜薄我营，孝恭安卧不动。明日纵羸兵以攻贼垒，使卢祖尚率精骑列陈以待之。俄而攻垒者败走，出追奔数里，遇祖尚军，与战，大败之。正通弃营而走。◯张预曰：我先举兵则我为客，彼为主。为客则食不足，为主则饱有馀。若夺其畜积，掠其田野，因粮于彼，馆榖于敌，则我反饱，彼反饥矣。则是变客为主也。不必焚其积聚，废其农时，然后能饥敌矣。或彼为客，则绝其粮道。广武君欲请竒兵以遮绝韩信军后是也。</small>安能动之。<small>曹操曰：攻其所必爱，出其所必趋，则使敌不得不相救也。◯李筌曰：出其所必趋，击其所不意，攻其所必爱，使不得不救也。◯杜牧曰：司马宣王攻公孙文懿于辽东，阻辽水以拒魏军。宣王曰：「贼坚营髙垒以老我师，攻之，正入其计。古人云：敌虽髙垒，不得不与我战者，攻其所必救。我今直指襄平，则人怀内惧，惧而求战，破之必矣。」遂整陈而过。贼见兵出其后，果来邀之，乃纵击，大破之，竟平辽东。◯陈皥曰：《左传》，楚伐宋，宋告急于晋。晋先轸曰：「我执曹君而分曹卫之田以赐宋人，楚爱曹卫，必不许也。喜赂怒顽，能无战乎？」遂破楚师。◯孟氏注同曹操。◯梅尧臣曰：趋其所顾，所不得止。◯王晳同李筌注。◯何氏曰：攻其所爱，岂能安视而不动哉。◯张预曰：彼方安守以为自固之术，不欲速战，则当攻其所必救，使不得巳而须出。臾騈坚壁，秦伯挑其禆将，遂皆出战，是也。</small>

出其所不趋，趋其所不意。<small>曹操曰：使敌不得相往而救之也。◯何氏曰：令敌人须应我。</small>行千里而不劳者，行于无人之地也。<small>曹操曰：出空击虚，避其所守，击其不意。◯李筌曰：出敌无备，从孤击虚，何人之有。◯杜牧曰：梁元帝时，西蜀称帝，率兵东下，将攻元帝。西魏大将周文帝曰：「平蜀制梁，在兹一举。」诸将多有异同，文帝谓将军尉迟迥曰：「伐蜀之事。一以委公、然计将安出？」迥曰：「蜀与中国隔绝百馀年矣，恃其山川险阻，不虞我师之至。宜以精甲𨦣骑，星夜奔袭之。平路则倍道兼行，险途则缓兵渐进，出其不意，冲其腹心，必向风不守。」竟以平蜀。言不劳者，空虚之地，无敌人之虞，行止在我，故不劳也。◯陈皥曰：夫言空虚者，非止为敌人不备也，但备之不严，守之不固，将弱兵乱，粮少势孤，我整军临之，彼必望风自溃，是我不劳苦，如行无人之地。◯梅尧臣曰：出所不意。◯何氏曰：曹公北征乌桓，谋臣郭嘉曰：「兵遗神速。今千里袭人，辎重多，难以趋利。且彼闻之，得以为备，不如留辎重，轻兵兼道以出，掩其不意。」公乃密出卢龙塞，直指单于庭。虏卒闻公至，惶怖合战，大破之，斩蹋顿及名王巳下。又唐吐谷浑寇边，以李靖为西海道行军大总管，轻途二千里，行空虚之地，平吐谷浑而还。故太宗曰：「且李靖三千轻骑深入虏庭，克复定襄，古今未有也。」◯张预曰：掩其空虚，攻其无备，虽千里之徵，人不疲劳若。邓艾伐蜀，由隂平之径，行无人之地七百馀里是也。</small>攻而必取者，攻其所不守也。<small>李筌曰：无虞易取。◯杜牧曰：警其东，击其西，诱其前，袭其后。后汉张歩都剧，使弟蓝守西安，又令别将守临淄。去临淄四十里，耿弇引军营。其间，弇视西安城小而坚，蓝兵又精，临淄名虽大，其实易攻。弇令军吏治攻具，后五日，攻西安。纵生口令归。蓝闻之，晨夜守城至期夜半，弇勒诸将蓐食，及明至临淄城下，护军荀梁等争之，以为宜速攻西安。弇曰：「西安闻吾欲攻，日夜为备，临淄出其不意，至必惊扰，吾攻之一日，必拔。拔临淄即西安势孤，所谓击一得两。」尽如其策。后汉末，朱隽击黄巾，贼帅韩忠于宛隽作长围、起土山，以临其城内，因鸣鼓攻其西南。贼悉衆赴之，隽自将精兵五千掩其东北，乗城而入，忠乃退保小城，惶惧乞降。◯陈皥曰：国家征上党，王宰知刘稹恃天井之险，不为固守之计，宰悉力攻，夺而后守。稹失其险，终陷其巢穴也。◯梅尧臣曰：言击其南，实攻其北。◯王晳曰：攻其虚也。谓将不能，兵不精，垒不坚，备不严，救不及，食不足，心不一尔。◯张预曰：善攻者动于九天之上，使敌人莫之能备。莫之能备则吾之所攻者，乃敌之所不守也。耿弇之克临淄，朱隽之讨黄巾，但其一端耳。</small>守而必固者，守其所不攻也。<small>杜牧曰：不攻尚守，何况其所攻乎。汉太尉周亚夫击七国于昌邑也，贼奔壁东南陬，亚夫使备其西北。俄而贼精卒攻西北，不得入，因遁走，追破之。◯陈皥曰：无虑敌不攻，虑我不守。无所不攻，无所不守，乃用兵之计备也。◯梅尧臣曰：贼击我西亦备乎东。◯王晳曰：守以实也。谓将能、兵精、垒坚、备严、救及、食足、心一尔。◯张预曰：善守者，藏于九地之下，使敌人莫之能测。莫之能测则吾之所守者，乃敌之所不攻也。周亚夫击东南而备西北，亦是其一端也。</small>

故善攻者，敌不知其所守。善守者，敌不知其所攻。<small>曹操曰：情不泄也。◯李筌曰：善攻者，器械多也。东魏髙欢攻邺是也。善守，谨备也。周韦孝寛守晋州是也。◯杜牧曰：攻取备御之情不泄也。◯贾林曰：教令行，人心附，备守坚固，微隐无形，敌人犹豫，智无所措也。梅尧臣曰：善攻者，机密不泄，善守者周备不隙。◯王晳曰：善攻者待敌有可胜之隙，速而攻之，则使其不能守也。善守者常为不可胜，则使其不能攻也。云不知者，攻守之计，不知所出耳。◯何氏曰：言攻守之谋，令不可测。◯张预曰：夫守则不足，攻则有馀。所谓不足者，非力弱也，盖示敌以不足，则敌必来攻此，是敌不知其所攻也。所谓有馀者，非力强也，盖示敌以有馀，则敌必自守，此是敌不知其所守也。情不外泄，积乎攻守者也。</small>微乎微乎，至于无形，神乎神乎，至于无声，故能为敌之司命。<small>李筌曰：言二遁用兵之竒正，攻守微妙，不可形于言说也。微妙神乎敌之死生悬形于我，故曰司命。◯杜牧曰：微者，静也。神者，动也。静者守，动者攻，敌之死生悉悬于我，故如天之司命。◯杜佑曰：言其微妙，所不可见也。言变化之形，倐忽若神，故能料敌死生，若天之司命也。◯梅尧臣曰：无形则微密不可得而窥，无声则神速不可得而知。◯王晳曰：微密则难窥，神速则难应，故能制敌之命。◯何氏曰：武论虚实之法，至于神微而后见成功之极也。吾之实，使敌视之为虚，吾之虚，使敌视之为实。敌之实吾能使之为虚，敌之虚吾能知其非实。盖敌不识吾虚实而吾能审敌之虚实也。吾欲攻敌也，知彼所守者为实，而所不守者为虚。吾将避其坚而攻其脆，批其亢而捣其虚，敌欲攻我也，知彼所攻者为不急，而所不攻者为要。吾将示敌之虚而鬭吾之实，彼示形在东而吾设备于西。是故吾之攻也，彼不知其所当守，吾之守也，敌不料其所当攻。攻守之变，出于虚实之法，或藏九地之下，以喻吾之守，或动九天之上，以比吾之攻。灭迹而不可见，韬声而不可闻，若从地出天下，倐出间入，星耀鬼行，入乎无间之域，旋乎九泉之渊，微之微者，神之神者，至于天下之明目不能窥其形之微，天下之聪耳不能听其声之神。有形者至于无形，有声者至于无声，非无形也，敌人不能窥也。非无声也，敌人不能听也。虚实之变，极也。善守兵者通于虚实之变，遂可以入于神微之奥，不善者案然寻微穷神而泥其用兵之迹，不能泯其形声，而至于闻见者，是不知神微之妙，固在虚实之变也。三军之衆，百万之师，安得无形与声哉？但敌人不能窥听耳。◯张预曰：攻守之术，微妙神密，至于无形之可覩，无声之可闻。故敌人死生之命，皆主于我也。</small>进而不可御者，冲其虚也。退而不可追者，速而不可及也。<small>曹操曰：卒往进攻其虚懈，退又疾也。◯李筌曰：进者袭空虚懈怠，退者必辎重在先，行逺而大军始退，是以不可追。后赵王石勒兵在葛陂，苦雨，欲班师于邺，惧晋人蹑其后，用张宾计，令辎重先行，逺而不可及也。此筌以速字为逺者也。◯杜牧曰：旣攻其虚，敌必败，败丧之后，安能追我。我故得以疾退也。◯陈皥曰杜：说非也。曹公之围张绣也，城未拔，力未屈，而去之。绣兵出袭其后，贾诩止之，绣不听。果为曹公所败。绣谓诩曰：「公旣能知其败，必能知其胜。」诩曰：「复以败卒袭之。」绣从之，曹公果败。岂是败丧之后，不能追之哉？盖言乗虚而进，敌不知所御，逐利而退，敌不知所追也。◯杜佑曰：冲突其虚空也。◯梅尧臣曰：进乗其虚则莫我御，退因其弊则莫我追。◯何氏曰：兵进则冲虚，兵退则利速，我能制敌而敌不能制我也。◯张预曰：对垒相持之际，见彼之虚隙，则急进而捣之，敌岂能御我也？获利而退，则速还璧以自守，敌岂能追我也？兵之情主速，风来电往，敌不能制。</small>故我欲战，敌虽髙垒深沟，不得不与我战者，攻其所必救也。<small>曹操李筌曰：绝其粮道，守其归路，攻其君主也。◯杜牧曰：我为主，敌为客，则绝其粮食，守其归路。若我为客，敌为主，则攻其君主。司马宣王攻辽东，直指襄平是也。◯梅尧臣曰：攻其要害。◯王晳曰：曹公曰，绝粮道，守归路，攻君主也。晳谓敌若坚守，但能攻其所必救，则与我战矣。若耿弇欲攻巨里以致费邑，亦是也。◯何氏曰：如魏将司马宣王征公孙文懿，泛舟濳济辽水，作长围，忽弃贼而向襄平，诸将言不攻贼而作长围，非所以示衆也。宣王曰：「贼坚营髙垒，欲以老吾兵也。古人言曰，敌虽髙垒，不得不与我战者，攻其所必救也。贼大衆在此，则窟穴虚矣。我直指襄平，必人怀内惧，惧而求战，破之必矣。」遂整陈而过。贼见兵出其后，果邀之，宣王谓诸将曰：「所以不攻其营，正欲致此，不可失也。」乃纵兵逆击，大破之，三战皆捷。唐马燧讨田恱，时军粮少，恱深璧不战。燧令诸军持十日粮进，次仓口，与恱夹洹水而军。李抱真、李芃问曰：「粮少而深入何也？」燧曰：「粮少利速战，兵法善于致人，不致于人。今田恱与淄靑兖三军为首尾计，欲不战以老我师，若分兵击其左右，兵少未可必破。恱且来救，是前后受敌也。兵法所谓攻其必救，彼固当战也。燧为诸军合而破之。」燧乃造三桥道逾洹水，日挑战，恱不敢出。恒州兵以军少，惧为燧所并，引军合于恱。恱与燧明日复挑战，乃伏兵万人，欲邀燧。燧乃引诸军半夜皆食，先鸡鸣时，击鼓吹角，濳师傍洹水径赴魏州，令曰：「闻贼至，则止为陈。」又令百骑吹鼓角，皆留于后，仍抱薪持火，待军毕发，止鼓角，匿其旁，伺恱军毕渡，焚其桥。军行十数里，乃率淄靑兖州歩骑四万馀人逾桥掩其后，乘风纵火，鼓噪而进，燧乃坐甲，令无动。命前除草，斩荆棘，广百歩以为陈。募勇力得五千馀人，分为前列，以俟贼至。比恱军至，则火止气乏力少衰，乃纵兵击之，恱军大败。恱走桥，桥巳焚矣。恱军乱赴水，斩首二万。淄青军殆尽。◯张预曰：我为客，彼为主，我兵强而食少，彼势弱而粮多，则利在必战。敌人虽有金城汤池之固，不得守其险而必来与我战者，在攻其所顾爱，使之相救援也。若楚人围宋，晋将救之，狐偃曰：「楚始得曹而新婚于卫，若伐曹卫，楚必救之，则宋免矣。」从之而解。又晋宣帝讨公孙文懿，忽弃贼而走襄平，讨其巢穴，贼果出邀之，遂逆击，三战皆捷，亦其义也。</small>我不欲战，画地而守之。<small>曹操曰：军不欲烦也。◯李筌曰：拒境自守也。若入敌境，则用《天一遁甲》真人闭六戊之法，以刀画地为营也。◯孟氏曰以物画地而守，喻其易也。盖我能戾敌人之心，不敢至也。</small>敌不得与我战者，乖其所之也。<small>曹操曰：乖，戾也。戾其道，示以利害，使敌疑也。◯李筌曰：乖，异也。设竒异而疑之，是以敌不可得与我战。汉上谷太守李广纵马卸安，疑也。◯杜牧曰：言敌来攻我，我不与战，设权变以疑之，使敌人疑惑不决，与初来之心乖戾，不敢与我战也。曹公争汉中地，蜀先主拒之。时将赵云守别屯，将数十骑轻出，卒遇大军。云且鬭且却。公军追至，围云。入营，使大开门，偃旗息鼓，曹公军疑有伏，引去。诸葛武侯屯于阳平，使魏延诸将并兵东下，武侯惟留万人守城。候白司马宣王曰：「亮在城中，兵少力弱。」将士失色。亮时意气自若，勑军中悉卧旗息鼓，不得輙出，开四门，扫地却洒，宣王疑有伏，于是引去，趋北山。亮谓参佐曰：「司马懿谓吾有设伏，循山走矣。」宣王后知，颇以为恨。曹公与吕布相持，公军出收麦，布领衆卒至，公营止有千人。出陈，半隐于堤下。吕布迟疑不敢进，曰：「曹操多诈，勿入伏中。」遂引兵去。陈皥曰：《左传》，楚令尹子元伐郑，入自纯门至于逵市，悬门不发。子元曰：「郑有人焉。」乃还。◯贾林曰：置疑兵于敌恶之所，屯营于形胜之地，虽未修垒壍，敌人不敢来攻于我也。◯梅尧臣曰：画地，喻易也。乖其道而示以利，使其疑而不敢进也。◯王晳曰：画地言易，且明制之必有道也。◯张预曰：我为主，彼为客，我粮多而卒寡，彼食少而兵衆，则利在不战。虽不为营垒之固，敌必不敢来与我战者，示以疑形，乖其所往也。若楚人伐郑，郑悬门不发，效楚言而出，楚师不敢进而遁。又司马懿欲攻诸葛亮，亮偃旗卧鼓，开门却洒，懿疑有伏兵，遂引而去，亦其义也。</small>

故形人而我无形，则我专而敌分。<small>杜佑曰：我专一而敌分散。◯梅尧臣曰：他人有形，我形不见，故敌分兵以备我。◯张预曰：吾之正使敌视以为竒，吾之竒使敌视以为正，形人者也，以竒为正，以正为竒，变化纷纭，使敌莫测，无形者也。敌形旣见，我乃合衆以临之，我形不彰，彼必分势以防备。</small>我专为一，敌分为十，是以十攻其一也。<small>杜佑曰：我料见敌形，审其虚实，故所备者少。专为一屯，以我之专，击彼之散卒，为十共击一也。◯梅尧臣曰：离一为十，我常以十分击一分，</small>则我衆而敌寡。<small>杜佑曰：我专为一，故衆，敌分为十，故寡。◯张预曰：见敌虚实，不劳多备，故专为一屯，彼则不然，不见我形，故分为十处。是以我之十分击敌之一分也，故我不得不衆，敌不得不寡。</small>能以衆击寡者，则吾之所与战者，约矣。<small>杜牧曰：约犹少也。我深壍髙垒，灭迹韬声，出入无形，攻取莫测，或以轻兵健马冲其空虚，或以强弩长弓夺其要害，触左履右，突后惊前，昼日误之以旌旗，暮夜惑之以火鼓。故敌人畏惧，分兵防虞，譬如登山瞰城，垂帘视外，敌人分张之势，我则尽知。我之攻守之方，敌则不测。故我能专一，敌则分离。专一者力全，分离者力寡，以全击寡，故能必胜也。◯杜佑曰：言约少而易胜。◯梅尧臣曰：以专击分，则我所敌少也。◯王晳曰：多为之形，使敌备巳，其实攻者则无形也。故我专敌分矣。专则衆，分则寡，十攻一者，大约言耳。◯何氏同杜牧注。◯张预曰：夫势聚则强，兵散则弱，以衆强之势击寡弱之兵，则衆力少而成功多矣。</small>

吾所与战之地不可知，<small>杜佑曰：言举动微密，情不可见。使彼知所出而不知吾所举，知所举而不知吾所集。◯张预曰：无形势故也。</small>不可知则敌所备者多，<small>梅尧臣曰：敌不知则处处为备。</small>敌所备者多，则吾所与战者寡矣。<small>曹操曰：形藏敌疑，则分离其衆，备我也。言少而易击也。◯王晳曰：与敌必战之地，不可使敌知之。知则并力得拒于我。曹公曰：形藏则敌疑。◯张预曰：不能测吾车果何出，骑果何来，徒果何从，故分离其衆，所在輙为备，遂致衆散而弱势，分而衰。是以吾所与接战之处，以大衆临孤军也。</small>故备前则后寡，备后则前寡，备左则右寡，备右则左寡，无所不备则无所不寡。<small>杜佑曰：言敌之所备者多，则士卒无不分散而少。◯梅尧臣曰：所备皆寡也。</small>寡者，备人者也。衆者，使人备巳者也。<small>曹操曰：上所谓形藏敌疑，则分离其衆以备我也。◯李筌曰：陈兵之地，不可令敌人知之，彼疑则谓衆，离而备我也。◯杜牧曰：所战之地，不可令敌人知之。我形不泄，则左右前后，逺近险易，敌人不知，亦不知我何处来攻，何地会战，故分兵彻卫，处处防备。形藏者，衆分多者寡，故衆者必胜也，寡者必败也。◯孟氏曰：备人则我散，备我则彼分。◯杜佑曰：敌分散而少者，皆先备人也。敌所以备己多者，由我专而衆故也。◯梅尧臣曰：使敌愈备则愈寡也。◯王晳曰：左右前后俱备，则俱寡。◯何氏同诸注。◯张预曰：左右前后，无处不为备，则无处不兵寡也。所以寡者，为兵分而广备于人也。所以衆者，为势专而使人备巳也。</small>

故知战之地，知战之日，则可千里而会战。<small>曹操曰：以度量知空虚会战之日。◯李筌曰：知战之地，则舟车歩骑之所便也。魏武以北上未安，舍鞍马，仗舟楫，与吴越争强，是以有黄盖之败。吴王濞驱吴楚之衆奔驰于梁郑之间，此不知战地日者。故《太一遁甲》曰：「计法三门五将，主客成败则可知也。」于是千里会战而胜。◯杜牧曰：宋武帝使朱龄石伐谯纵于蜀，宋武曰：「往年刘敬宣出内水，向黄武，无功而退，贼谓我今应从外水来，而料我当出其不意，犹从内水来也。如此，必以重兵守涪城以备内道，若向黄武，正堕其计。今以大衆自外取成都，疑兵向内水，此则制敌之竒也。」而虑此声先驰，贼知虚实，别有函书，全封付龄石，函边书曰：「至白帝乃开。」诸军未知处分所由，至白帝发书曰：「衆军悉从外水取成都，臧熹朱林于中水取广汉，使羸弱乗髙舰十馀，由内水向黄武。」谯纵果以重兵备内水，龄石灭之。◯陈皥曰：杜注止言知战之地，未叙知战之日。我若伐敌，至期不得与我战，敌来侵我，我必预备以应之。项羽谓曹咎曰：「我十五日必定梁地，复与将军会。」茍不知必战之日，安能为约。◯孟氏曰：以度量知空虚，先知战地之形，又审必战之日，则可千里期会，先往以待之。若敌巳先至，可不往以劳之。◯杜佑曰：夫善战者，必知战之日，知战之地，度道设期，分军杂卒，逺者先进，近者后发，千里之会，同时而合，若会都市，其会地之日，无令敌知。知之则所备处少，不知则所备处多。备寡则专，备多则分，分则力散，专则力全。◯梅尧臣曰：若能度必战之地、必战之日，虽千里之逺，可克期而与战。◯王晳曰：必先知地利敌情，然后以兵法之度量，计其逺近，知其空虚，审敌趣应之所及战期也。如是，则虽千里可会战而破敌矣。故曹公曰：以度量知空虚，会战之日者是也。◯张预曰：凡举兵伐敌，所战之地必先知之，师至之日，能使敌人如期而来，以与我战。知战地日，则所备者专，所守者固，虽千里之逺可以，赴战。若蹇叔知晋人御师必于淆，是知战地也。陈汤料乌孙围兵五日必解，是知战日也。又若孙膑龎㳙于马陵，度日暮必至是也。</small>不知战地，不知战日，则左不能救右，右不能救左，前不能救后，后不能救前，而况逺者数十里，近者数里乎。<small>杜牧曰：管子曰：「计未定而出兵，则战而自毁也。」◯杜佑曰：敌巳先据形势之地，巳方趣利欲战，则左右前后疑惑，进退不能相救，况十数里之间也。◯梅尧臣曰：不能救者寡也。左右前后尚不能救，况逺乎。◯张预曰：不知敌人何地会兵，何日接战，则所备者不专，所守者不固，忽遇勍敌，则仓遽而与之战，左右前后犹不能相援，又况首尾相去之辽乎。</small>以吾度之，越人之兵虽多亦，奚益于胜败哉！<small>曹操曰：越人相聚，纷然无知也。或曰，吴越雠国也。◯李筌曰：越，过也。不知战地及战日，兵虽过人，安能知其胜败乎。◯陈皥曰：孙子为吴王阖闾论兵，吴与越雠，故言越，谓过人之兵，非义也。◯贾林曰：不知战地，不知战日，士人虽多，不能制胜败之政，亦何益也。◯梅尧臣曰：吴越敌国也，言越人虽多，亦当为我分之而寡也。◯王晳曰：此武相时料敌也。言越兵虽多，苟不善相救，亦无益于胜败之数。◯张预曰：吾字作吴，字之误也。吴越邻国，数相侵伐，故下文云吴人与越人相恶也。言越国之兵虽曰衆多，但不知战地战日，当分其势而弱也。</small>故曰胜可为也。<small>杜牧曰：为胜在我，故言可为也。◯孟氏曰：若使敌不知战地期日，我之必胜可常有也。◯梅尧臣同杜牧注。◯王晳何氏同孟氏注。◯张预曰：为胜在我故也。《形篇》云：「胜可知，而不可为。」今言胜可为者，何也？盖《形篇》论攻守之势，言敌若有备，则不可必为也。今则主以越兵而言，度越人必不能知所战之地日，故云可为也。</small>敌虽衆，可使无鬭。<small>杜牧曰：以下四事，度量之，敌兵虽衆，使其不能与我鬭胜也。◯孟氏曰：敌虽多兵，我能多设变诈，分其形势，使不能并力也。◯贾林曰：敌虽衆多，不知巳之兵情，常使急自备，不暇谋鬭。◯梅尧臣曰：苟能寡，何有鬭。◯王晳曰：多益不救，奚所恃而鬭。◯张预曰：分散其势，不得齐力同进，则焉能与我争。</small>

故策之而知得失之计，<small>李筌曰：用兵者取胜之兵法，可制《太一遁甲》五将之计，以定关格掩迫之数，得失可知也。◯孟氏曰：策度敌情，观其施为，则计数可知。◯贾林曰：樽俎帷幄之间，以策筹之，我得彼失之计，皆先知也。◯杜佑曰：若度敌情，观其所施，计数可知。◯梅尧臣曰：彼得失之计，我以算策而知。◯王晳曰：策其敌情，以见得失之数。◯张预曰：筹策敌情，知其计之得失，若薛公料黥布之三计是也。</small>作之而知动静之理，<small>李筌曰：候望云气风鸟人情，则动静可知也。王莾时，王寻征昆阳，有云气如坏山，当营而坠，去地数丈，而光武知其必败。梁王僧辩营上有如堤之气，侯景知其必胜。风鸟贪豺之类也。此筌以作字为候字者也。◯杜牧曰：作，激作也。言激作敌人，使其应我，然后观其动静理乱之形也。魏武侯曰：「两军相当，不知其将，如何？」吴起曰：「令贱勇者将𨦣而击，交合而北，北而勿罚，观敌进退，一坐一起，其政以理。奔北不追，见利不取，此将有谋。若其悉衆追北，旗旛杂乱，行止纵横，贪利务得，若此之类，将令不行，击而勿疑。」◯陈皥曰：作，为也。为之利害，使敌赴之，则知进退之理也。◯贾林曰：善觇候者必知其动静之理。◯杜佑曰：喜怒动作，察其举，止则情理可得。故知动静权变，为其胜负也。◯梅尧臣曰：彼动静之理，因我所发而见。◯王晳曰：候其理当动以否。◯张预曰：发作乆之，观其喜怒，则动静之理可得而知也。若晋文公拘宛春以怒楚将子玉，子玉遂乘晋军，是其躁动也。诸葛亮遗巾帼妇人之饰以怒司马宣王，宣王终不出战，此是其安静也。</small>形之而知死生之地，<small>李筌曰：夫破陈设竒，或偃旗鼓，形之以弱，或虚列灶火旛帜，形之以强。投之以死，致之以生，是以死生因地而成也。韩信下井陉，刘裕过大岘，则其义也。◯杜牧曰：死生之地，盖战地也。投之死地必生，置之生地必死，言我多方误挠敌人，以观其应我之形，然后随而制之，则死生之地可知也。◯陈皥曰：敌人旣有动静，则我得见其形，有谋者所处之地，必生，无谋者所投之地，必死也。◯孟氏曰：形相敌情，观其所据，则地形势生死可得而知。◯贾林曰：见所理兵形，则可知其死所。◯梅尧臣曰：彼生死之地，我因形见而识。◯何氏同杜牧注。◯张预曰：形之以弱则彼必进，形之以强则彼必退，因其进退之际，则知彼所据之地死与生也。上文云「善动敌者，形之，敌必从之」，是也。死地谓倾覆之地，生地谓便利之地。</small>角之而知有馀不足之处，<small>曹操曰：角，量也。◯李筌曰：角，量也。量其力精勇则虚实可知也。◯杜牧曰：角，量也。言以我之有馀，角量敌人之有馀，以我之不足，角量敌人之不足。管子曰：「善攻者料衆以攻衆，料食以攻食，食不存不攻，备不存不攻。」司马宣王伐辽东，司马陈圭曰：「昔攻上庸，八部并进，昼夜不息，故能一旬之半，拔坚城，斩孟达。今者逺来而更安缓，愚切惑焉。」王曰：「孟达衆少而食支一年，吾将四倍于达而粮不淹一月，以一月图一年，安可不速。以四击一，正命半解，犹当为之，是以不计死伤，与粮竞也。今贼衆我寡，贼饥我饱，雨水乃尔。功力不设，贼粮垂尽，当示无能以安之。」旣而雨止，昼夜攻之，竟平辽东。◯梅尧臣曰：彼有馀不足之处，我以角量而审。◯王晳曰：角谓相角也。角彼我之力，则知有馀不足之处，然后可以谋攻守之利也。此而上亦所以量敌知战。◯张预曰：有馀，强也。不足，弱也。角量敌形，知彼强弱之所。唐太宗曰：「凡临陈，常以吾强对敌弱，常以吾弱对敌强。」苟非角量，安得知之。</small>故形兵之极，至于无形。无形则深间不能窥，智者不能谋。<small>李筌曰：形敌之妙，入于无形，间不可窥，智不可谋，是谓形也。◯杜牧曰：此言用兵之道，至于臻极，不过于无形。无形则虽有间者深来窥我，不能知我之虚实。强弱不泄于外，虽有智能之士，亦不能谋我也。◯梅尧臣曰：兵本有形，虚实不露，是以无形。此极致也。虽使间者以情钓，智者以谋料，可得乎。◯王晳曰：制兵形于无形，是谓极致。熟能窥而谋之哉。◯何氏曰：行列在外，机变在内，因形制变，人难窥测，可谓神微。◯张预曰：始以虚实形敌，敌不能测，故其极致，卒归于无形。旣无形可覩，无迹可求，则间者不能窥其隙，智者无以运其计。</small>因形而错胜于衆，衆不能知。<small>曹操曰：因敌形而立胜。◯李筌曰：错，置也。设形险之势，因士卒之勇而取胜焉。军事尚密，非衆人之所知也。◯杜牧曰：窥形可置胜败，非智者不能，固非衆人所能得知也。◯梅尧臣曰：衆知我能置胜矣，不知因敌之形。◯何氏曰：因敌置胜，衆不能知。◯张预曰：因敌变动之形，以置胜，非衆人所能知。</small>人皆知我所以胜之形，而莫知吾所以制胜之形。<small>曹操曰：不以一形之胜万形，或曰不备知也。制胜者，人皆知吾所以胜，莫知吾因敌形制胜也。◯李筌曰：战胜，人知之，制胜之法，幽密人莫知。◯杜牧曰：言巳胜之后，但知我制敌人，使有败形，本自于我，然后我能胜之也。上文云「近而示之逺，逺而示之近，利而诱之，乱而取之，实而备之，强而避之，怒而挠之，卑而骄之，佚而劳之，亲而离之」，斯皆制胜之道，人莫知之也。◯陈皥曰：人但知我胜敌之善，不能知我因敌之败形。◯梅尧臣曰：知得胜之迹，而不知作胜之象。◯王晳曰：若韩信背水拔帜是也。人但见水上军殊死战，不可败。及赵军惊乱遁走，不知吾能制使之然者，以何道也。◯张预曰：立胜之迹，人皆知之，但莫测吾因敌形而制此胜也。</small>故其战胜不复，而应形于无穷。<small>曹操曰：不重复动而应之也。◯李筌曰：不复前谋以取胜，随宜制变也。◯杜牧曰：敌每有形，我则始能随而应之，以取胜。◯杜佑曰：死官也。◯贾林曰：应敌形而制胜，乃无穷。◯梅尧臣曰：不执故态，应形有机。◯王晳曰：夫制胜之理惟一，而所胜之形无穷也。◯何氏曰：巳胜之分，不再用也。敌来斯应，不循前法，故不穷。◯张预曰：巳胜之后，不复更用前谋，但堕敌之形而应之，出竒无穷也。</small>

夫兵形象水，<small>孟氏曰：兵之形势如水流，迟速之势无常也。</small>水之形，避髙而趋下，<small>梅尧臣曰：性也。</small>兵之形，避实而击虚。<small>梅尧臣曰：利也。◯张预曰：水趋下则顺，兵击虚则利。</small>水因地而制流，<small>杜牧曰：因地之下。◯梅尧臣曰：顺髙下也。张预曰：方圆斜直，因地而成形。</small>兵因敌而制胜。<small>李筌曰：不因敌之势。吾何以制哉。夫轻兵不能持乆，守之必败。重兵挑之必出，怒兵辱之，强兵缓之，将骄宜卑之，将贪宜利之，将疑宜反间之。故因敌而制胜。◯杜牧曰：因敌之虚也。◯贾林曰：见敌盛衰之形，我得因而立胜。◯杜佑曰：言水因地之倾侧而制其流，兵因敌之隙阙而取其胜者也。梅尧臣曰：随虚实也。◯王晳曰：谓堤防疏导之也。◯何氏曰：因敌强弱而成功。◯张预曰：虚实强弱，随敌而取胜。</small>故兵无常势，<small>梅尧臣曰：应敌为势。◯张预曰：敌有变动，故无常势。</small>水无常形，<small>梅尧臣曰：因地为形。◯孟氏曰：兵有变化，地有方圆。◯张预曰：地有髙下，故无常形。</small>能因敌变化而取胜者，谓之神。<small>曹操曰：势盛必衰，形露必败，故能因敌变化，取胜若神。◯李筌曰：能知此道，谓之神兵也。◯杜牧曰：兵之势因敌乃见，势不在我，故无常势，如水之形因地乃有形，不在水，故无常形。水因地之下，则可漂石，兵因敌之应，则可变化如神者也。◯梅尧臣曰：随而变化，微不可测。◯王晳曰：兵有常理而无常势，水有常性而无常形。兵有常理者，击虚是也。无常势者，因敌以应之也。水有常性者，就下是也。无常形者，因地以制之也。夫兵势有变，则虽败卒尚复可使击胜兵，况精𨦣乎？◯何氏曰：行权应变，在智略。智略不可测，则神妙者也。◯张预曰：兵势巳定，能因敌变动，应而胜之，其妙如神。</small>故五行无常胜，<small>杜佑曰：五行更王。◯王晳曰：迭相克也。</small>四时无常位，<small>杜佑曰：四时迭用。◯王晳曰：迭相代也。</small>日有短长，月有死生。<small>曹操曰：兵无常势，盈缩随敌。◯李筌曰：五行者，休囚王相，递相胜也。四时者，寒暑往来，无常定也。日月者，周天三百六十五度四分度之一，百刻者，春秋二分则日夜均，夏至之日，昼六十刻，夜四十刻。冬至之日，昼四十刻，夜六十刻，长短不均也。月初为朔，八日为上弦，十五日为望，二十四日为下弦，三十日为晦，则死生义也。孙子以为五行四时，日月盈缩无常，况于兵之形变，安常定也。◯梅尧臣曰：皆所以象兵之随敌也。◯王晳曰：皆喻兵之变化，非一道也。◯张预曰：言五行之休王，四时之代谢，日月之盈昃，皆如兵势之无定也。</small>

### 军争篇

<small>曹操曰：两军争胜。◯李筌曰：争者趋利也。虚实定，乃可与人争利。◯王晳曰：争者争利，得利则胜，宜先审轻重，计迂直，不可使敌乗我劳也。◯张预曰：以军争为名者，谓两军相对而争利也。先知彼我之虚实，然后能与人争胜，故次《虚实》。</small>

孙子曰：凡用兵之法，将受命于君，<small>李筌曰：受君命也，遵庙胜之算，恭行天罚。◯张预曰：受君命，伐叛逆。</small>合军聚衆，<small>曹操曰：聚国人，结行伍，选部曲，起营为军陈。◯梅尧臣曰：聚国之衆，合以为军。◯王晳曰：大国三军，揔三万七千五百人，若悉举其赋，则揔七万五千人。此所谓合军聚衆。◯张预曰：合国人以为军，聚兵衆以为陈。</small>交和而舎，<small>曹操曰：军门为和门，左右门为旗门，以车为营曰辕门，以人为营曰人门，两军相对为交和。◯李筌曰：交间和杂也，合军之后，强弱勇怯，长短向背，间杂而仵之，力相兼后合诸营垒与敌争之。◯杜牧曰：《周礼》「以旌为左右和门」。郑司农曰：「军门曰和，今谓之垒门，立两旌旗表之，以叙和出入，明次第也。」交者，言与敌人对垒而舎，和门相交对也。◯贾林曰：舎，止也。士衆交杂，和合而止于军中，趋利而动。◯梅尧臣曰：军门为和门，两军交对而舎也。◯何氏曰：和门相望，将合战争利，兵家难事也。◯张预曰：军门为和门，言与敌对垒而舎，其门相交对也。或曰，与上下交相和睦，然后可以出兵为营舎，故《吴子》曰：「不和于国，不可以出军，不和于军，不可以出陈。」</small>莫难于军争。<small>曹操曰：从始受命至于交和，军争难也。◯杜牧曰：于争利害难也。◯梅尧臣曰：自受命至此为最难。◯张预曰：与人相对而争利，天下之至难也。</small>军争之难者，以迂为直，以患为利。<small>曹操曰：示以逺，速其道里，先敌至也。◯杜牧曰：言欲争夺，先以迂逺为近，以患为利，诳绐敌人，使其慢易，然后急趋也。◯陈皥曰：言合军聚衆，交和而舎，皆有旧制，惟军争最难也。苟不知以迂为直，以患为利者，即不能与敌争也。◯贾林曰：全军而行，争于便利之地而先据之。若不得其地，则输敌之胜，最其难也。◯杜佑曰：敌途本迂，患在道逺，则先处形势之地，故曰「以患为利」。◯梅尧臣曰：能变迂为近，转患为利，难也。◯王晳曰：曹公曰：「示以逺，速其道里，先敌至。」晳谓示以逺者，使其不虞而行，或竒兵从间道出也。◯何氏曰：谓所征之国，路由山险迂曲而逺，将欲争利，则当分兵出竒，随逐乡导由直路，乗其不备急击之，虽有陷险之患，得利亦速也。如锺会伐蜀而邓艾出竒先至蜀，蜀无备而降。故下云「不得乡导，不能得地利」是也。◯张预曰：变迂曲为近直，转患害为便利，此军争之难也。</small>

故迂其途而诱之以利，后人发，先人至，此知迂直之计者也。<small>曹操曰：迂其途者，示之逺也。后人发，先人至者，明于度数，先知逺近之计也。◯李筌曰：故迂其途示不速进，后人发先人至也。用兵若此，以患为利者。◯杜牧曰：上解曰以迂为直，是示敌人以迂逺，敌意巳怠，复诱敌以利，使敌心不专，然后倍道兼行，出其不意，故能后发先至，而得所争之要害也。秦伐韩，军于阏与。赵王令赵奢往救之，去邯郸三十里而令军中曰：「有以军事諌者死。」秦军武安西。秦军鼓噪，勒兵武安，屋瓦皆震。军中候有一人言急救武安，奢立斩之。坚壁留二十八日不行，复益增垒，秦间来，奢善食而遣之。间以报秦，秦将大喜曰：「夫去国三十里而军不行，乃增垒。」阏与非赵地也，奢旣遣秦间，乃卷甲而趋，二日一夜至，令善射者去阏与五十里而军。秦人闻之，悉甲而至，有一卒曰：「先据北山者胜。」奢使万人据之，秦人来争不得，奢因纵击，大破之，阏与遂得解。◯贾林曰：敌途本近，我能迂之者，或以羸兵，或以小利，于他道诱之，使不得以军争赴也。◯梅尧臣曰：逺其途，诱以利，款之也。后其发，先其至，争之也。能知此者，变迂转害之谋也。◯何氏曰：迂途者，当行之途也，以分兵出竒，则当行之途示以迂险，设势以诱敌，令得小利縻之，则出竒之兵，虽后发亦先至也。言争利须料迂直之势，出竒，故下云「分合为变，其疾如风」是也。◯张预曰：形势之地，争得则胜，凡欲近争便地，先引兵逺去，复以小利啗敌，使彼不意我进，又贪我利，故我得以后发而先至。此所谓「以迂为直，以患为利」也。赵奢据北山而败秦军，郭淮屯北原而走诸葛是也。能后发先至者，明于度数，知以迂为直之谋者也。</small>故军争为利，军争为危。<small>曹操曰：善者则以利，不善者则以危。◯李筌曰：夫军者，将善则利，不善则危。◯杜牧曰：善者计度审也。◯贾林曰：我军先至，得其便利之地则为利，彼敌先据其地，我三军之衆驰往争之，则敌佚我劳，危之道也。◯梅尧臣曰：军争之事，有利也有危也。◯又一本作军争为利衆争为危。◯何氏曰：此又言出军行师，驱三军之衆与敌人相角逐，以争一日之胜，得之则为利，失之则为危，不可轻举。◯张预曰：智者争之则为利，庸人争之则为危，明者知迂直，愚者昧之故也。</small>

举军而争利则不及。<small>曹操曰：迟不及也。◯李筌曰：辎重行迟。◯贾林曰：行军用师，必趋其利，逺近之势，直以举军往争其利，难以速至。可以濳设竒计迂敌途程，敌不识我谋，则我先而敌后也。◯杜佑曰：迟不及也。举军悉行争赴其利，则道路悉不相逮。◯梅尧臣曰：举军中所有而行则迟缓。◯王晳曰：以辎重故。◯张预曰：竭军而前则行缓而不能及利。</small>委军而争利则辎重捐。<small>曹操曰：置辎重则恐捐弃也。◯李筌曰：委弃辎重，则军资阙也。◯杜牧曰：举一军之物，行则重滞迟缓，不及于利。委弃辎重，轻兵前追，则恐辎重因此弃捐也。◯贾林曰：恐敌知而绝我后粮也。◯杜佑曰：委置库藏，轻师而行，若敌乗虚而来，抄绝其后，则巳辎重皆悉弃捐。◯梅尧臣曰：委军中所有而行，则辎重弃。◯王晳同曹操注。◯何氏同杜佑注。◯张预曰：委置重滞，轻兵独进，则恐辎重为敌所掠，故弃捐也。</small>是故卷甲而趋，日夜不处，<small>曹操曰：不得休息，罢也。</small>倍道兼行，百里而争利，则擒三将军。<small>杜佑曰：若不虑上二事，欲从速疾卷甲束仗濳军夜行，若敌知其情，邀而击之，则三军之将为敌所擒也。若秦伯袭郑，三帅皆获是也。</small>劲者先，疲者后，其法十一而至。<small>曹操曰：百里而争利，非也。三将军皆以为擒。◯李筌曰：一日行一百二十里，则为倍道兼行，行若如此，则劲健者先到，疲者后至，军健者少，疲者多，且十人可一人先到，馀悉在后，以此遇敌何三将军不擒哉。魏武逐刘备，一日一夜行三百里，诸葛亮以为强弩之末不能穿鲁缟，言无力也。是以有赤壁之败。庞㳙追孙膑，死于马陵，亦其义也。◯杜牧曰：此说未尽也。凡军一日行三十里为一舎，倍道兼行者再舎，昼夜不息，乃得百里为一舎。倍道若如此争利，衆疲倦，则三将军皆须为敌所擒。其法什一而至者，不得巳，必须争利，凡十人中择一人最劲者，先往，其馀者则令继后而往，万人中先择十人，平旦先至，其馀继至，有巳午时至者，有申未时至者，各得不竭其力，相续而至，与先往者足得声响相接。凡争利，必是争夺要害，虽千人守之，亦足以拒抗敌人，以待继至者。太宗以三千五百骑先据武牢，窦建德十八万衆而不能前，此可知也。◯陈皥曰：杜说别是用兵一途，非什一而至之义也。盖言百里争利，劲者先，疲者后，十中得一而至，九皆疲困，一则劲者也。◯贾林曰：路逺人疲，奔驰力尽，如此则我劳敌佚，被击何疑。百里争利，愼勿为也。◯杜佑曰：百里争利非也，三将军皆为擒也。强弱不伏相待，率十有一人至军也。罢音疲。◯梅尧臣曰：军日行三十里而舎，今乃昼夜不休，行百里，故三将军为其擒也。何则？渉途旣逺，劲者少，罢者多，十中得一至耳。三将军者，三军之师也。◯王晳曰：罢，羸也。此言争利之道，宜近不宜逺耳。夫冲风之衰，不能起毛羽，强弩之末不能穿鲁缟，苟日夜兼行，百里趋利，纵使一分劲者能至，固巳困乏矣。即敌人以佚击我之劳，自当不战而败。故司马宣王曰：「吾倍道兼行，此晓兵者之所忌也。」或曰，赵奢亦卷甲而趋，二日一夜，卒胜秦者，何也？曰，奢乆并气积力，增垒遣间，示怯以骄之，使秦不意其至，兵又坚，奢又去阏与五十里而军，比秦闻之，及发兵至，非二三日不能也。能来是彼有五十里趋敌之劳，而我固巳二三日休息士卒，不胜其佚，且又投之险难，先据髙阳，竒正相因，曷为不胜哉。◯何氏曰：言三将出竒求利，委军衆辎重，卷甲务速，若昼夜百里不息，则劲者能十至其一，我劳敌佚，敌衆我寡，击之，未必胜也，败则三将俱擒，以此见武之深戒也。◯张预曰：卷甲，犹悉甲也。悉甲而进，谓轻重俱行也。凡军日行三十里则止，过六十里已上为倍道，昼夜不息为兼行，言百里之逺，与人争利，轻兵在前，辎重在后，人罢马倦，渴者不得饮，饥者不得食，忽遇敌则以劳对佚，以饥敌饱，又复首尾不相及，故三军之帅必皆为敌所擒。若晋人获秦三帅是也。轻兵之中，十人得一人劲捷者先至，下九人悉疲困而在后，况重兵乎？何以知轻重俱行？下文云五十里而争利则半至，若止是轻兵则一日行五十里不为逺也，焉有半至之理，是必重兵偕行也。</small>五十里而争利，则蹷上将军，其法半至。<small>曹操曰：蹷犹挫也。◯李筌曰：百里则十人一人至，五十里十人五人至，挫军之威，不至擒也。言道近不至疲。◯杜牧曰：半至者，凡十人中择五人劲者先往也。◯贾林曰：上犹先也。◯杜佑曰：蹷犹挫也。前军之将已为敌所蹷败。◯梅尧臣曰：十中得五，犹逺不能胜。◯王晳曰：罢劳之患，减于太半，止挫败而巳。◯张预曰：路不甚逺，十中五至，犹挫军威，况百里乎？蹷上将，谓前军先行也。或问曰：唐太宗征宋金刚，一日一夜行二百馀里，亦能克胜者何也？答曰：此形同而势异也。且金刚旣败，衆心巳沮，迫而灭之，则河东立平。若其缓之，贼必生计，此太宗所以不计疲顿而力逐也。孙子所陈争利之法，盖与此异矣。</small>三十里而争利，则三分之二至。<small>曹操曰：道近，至者多，故无死败也。◯李筌曰：近不疲也。故无死亡。◯杜牧曰：三十里内，凡十人中可以六七人先往也，不言其法者，举上文可知也。◯杜佑曰：道近则至者多，故不言死败，胜负未可知也。古者用师，日行三十里，歩骑相须，今徒而趋利，三分之二至。◯梅尧臣曰：道近至多，庶或有胜。◯王晳曰：计彼我之势，宜须争者或亦当然。虽三分二至，盖其精𨦣者之力未至劳乏，不可决以为败，故不云其法也。◯张预曰：路近不疲，至者太半，不失行列之政，不绝人马之力，庶几可以争胜。上三事皆谓举军而争利也。</small>是故军无辎重则亡，无粮食则亡，无委积则亡。<small>曹操曰：无此三者，亡之道也。◯李筌曰：无辎重者，阙所供也。袁绍有十万之衆，魏武用荀攸计，焚烧绍辎重而败绍于官渡。无粮食者，虽有金城不重于食也。夫子曰：「足食，足兵，民信之矣。」故汉赤眉百万衆无食而君臣面縳宜阳，是以善用兵者先，耕而后战。无委积者，财乏阙也。汉髙祖无关中，光武无河内，魏武无兖州，军北身遁，岂能复振也。◯杜牧曰：辎重者，器械及军士衣装。委积者，财货也。◯陈皥曰：此说委军争利之难也。◯梅尧臣曰：三者不可无，是不可委军而争利也。◯王晳曰：委积谓薪盐蔬材之属。军恃此三者以济，不可轻离也。◯张预曰：无辎重则器用不供，无粮食则军饷不足，无委积则财货不充，皆亡覆之道。此三者谓委军而争利也。</small>

故不知诸侯之谋者，不能豫交。<small>曹操曰：不知敌情谋者，不能结交也。◯李筌曰：豫备也。知敌之情，必备其交矣。◯杜牧曰：非也。豫，先也，交，交兵也。言诸侯之谋先须知之，然后可交兵合战。若不知其谋，固不可与交兵也。◯陈皥曰：曹说以为不先知敌人之作谋，即不能预结外援，二说并通。◯梅尧臣曰：不知敌国之谋则不能预交邻国以为援助也。◯张预曰：先知诸侯之实情，然后可与结交。不知其谋则恐翻覆为患。其邻国为援，亦军争之事。故下文云「先至而得天下之衆者为衢地」是也。</small>不知山林险阻沮泽之形者，不能行军。<small>曹操曰：髙而崇者为山，衆树所聚者为林，坑壍者为险，一髙一下者为阻，水草渐洳者为沮，衆水所归而不流者为泽。不先知军之所据及山川之形者，则不能行师也。◯梅尧臣曰：山林险阻之形沮泽泞淖之所，必先审知。◯张预曰：髙而崇者为山，衆木聚者为林，坑坎者为险，一髙一下者为阻，水草渐洳者为沮，衆水所归而不流者为泽。凡此地形，悉能知之，然后可与人争利而行军。</small>不用乡导者，不能得地利。<small>李筌曰：入敌境，恐山川隘狭，地土泥泞，井泉不利，使人导之，以得地利。易曰：「即鹿无虞」，则其义也。◯杜牧曰：《管子》曰：「凡兵主者，必先审知地图，轘辕之险，滥车之水，名山通谷，经川陵陆丘阜之所在，苴草林木蒲苇之所茂，道里之逺近，城郭之大小，名邑废邑园殖之地，必尽知之。地形出入之相错者，尽藏之，然后不失地利。」卫公李靖曰：「凡是贼徒好相掩袭，须择勇敢之夫，选明察之士，兼使乡导，濳历山林，密其声，晦其迹。或刻为兽足而却履于中途，或上冠微禽而幽伏于藂薄。然后倾耳以逺听，竦目而深视，专智以度事机，注心而视气色，覩水痕则知敌济之早晩，观树动则可辨来寇之驱驰。故烽火莫若谨而审，旌旗莫若齐而一，赏罚必重而不欺，刑戮必严而不舍。敌之动静而我有备也，敌之机谋而我先知也。◯陈皥曰：凡此地利，非用乡人为导引，则不能知地利也。◯杜佑曰：不任彼乡人而导军者，则不能得道路之便利也。◯梅尧臣曰：凡丘陵原衍之向背，城邑道路之迂直，非人引导，不能得也。◯何氏曰：《乡导略》曰：从禽者若无山虞之官度其形势之可否，则徒入于林中，终不能获鹿矣。出征者若无彼乡之人导其道路之迂直，则虽至于境外，终不能获寇矣。夫以奉辞致讨，趋未历之地，声敎未通，音驿所绝，深入其阻，不亦艰哉！我孤军以往，彼密严而待，客主之势巳相逺矣，况其专任诡谲，多方以误我，苟不计而直进，冐危而长驱，跻险则有壅决之害，昼行则有暴来之鬬，夜止则有虚惊之忧，仓卒无备，落其彀中，是乃拥熊虎之师自投于死地，又安能摩逆垒荡狡穴乎。故敌国之山川陵陆丘阜之可以设险者，林木蒲苇茂草之可以隐藏者，道里之逺近，城郭之大小，邑落之寛狭，田壤之肥瘠沟，渠之深浅，蓄积之丰约，卒乘之衆寡，器械之坚脆，必能尽知之，则虏在目中，不足擒也。昔张骞尝使大夏留匈奴中乆，导军，知利善水草处，其军得以无饥渴，兹亦能获其便利也。凡用乡导，或军行虏获其人，须防贼谋隂持奸计，为其诱误，必在鉴其色，察其情，参验数人之言，始终如一乃可为准，厚其颁赏，使之怀恩，丰其室家，使之系心，即为吾人，当无飜覆。然不如素畜堪用者，但能谙练行途，不必土人，亦可任也。仍选腹心智勇之士，挟而偕往，则巨细必审，指踪无失矣。◯张预曰：山川之夷险，道路之迂直，必用乡人引而导之，乃可知其所利而争胜。吴伐鲁，鄫人导之以克武城，是也。</small>

故兵以诈立，<small>杜牧曰：诈敌人使不知我本情，然后能立胜也。◯梅尧臣曰：非诡道不能立事。◯王晳曰：谓以迂为直，以患为利也。◯何氏曰：张形势以误敌也。◯张预曰：以变诈为本，使敌不知吾竒正所在，则我可为立。</small>以利动，<small>杜牧曰：利者，见利始动也。◯梅尧臣曰：非利不可动。◯王晳：曰诱之也。◯何氏曰：量敌可击则击。◯张预曰：见利乃动，不妄发也。传曰：「三军以利动。」</small>以分合为变者也。<small>曹操曰：兵一分一合，以敌为变也。◯李筌曰：以诡诈乘其利动，或合或分，以为变化之形。◯杜牧曰：分合者，或分或合，以惑敌人，观其应我之形，然后能变化以取胜也。◯陈皥曰：乍合乍分，随而更变之也。◯孟氏曰：兵法诡诈，以利动敌心，或合或离，为变化之术。◯梅尧臣王晳同曹操注。◯张预曰：或分散其形，或合聚其势，皆因敌动静而为变化也。或曰，变谓竒正相变，使敌莫测，故《卫公兵法》云：「兵散则以合为竒，兵合则以散为竒，三令五申，三散三合，复归于正焉。」</small>故其疾如风，<small>曹操曰：击空虚也。◯李筌曰：进退也。其来无迹，其退至疾也。◯梅尧臣曰：来无形迹。◯王晳曰速乗虚也。◯何氏同梅尧臣注。◯张预曰：其来疾暴，所向皆靡。</small>其徐如林，<small>曹操曰：不见利也。◯李筌曰整陈而行。◯杜牧曰：徐缓也。言缓行之时，须有行列如林木也。恐为敌人之掩袭也。◯孟氏曰：言缓行须有行列如林，以防其掩袭。◯杜佑曰：不见利不前，如风吹林，小动而其大不移。◯梅尧臣曰：如林之森然不乱也。◯王晳曰：齐肃也。◯张预曰：徐舒也，舒缓而行，若林木之森森然，谓未见利也。《尉缭子》曰：「重者如山如林，轻者如炮如燔也。」</small>侵掠如火，<small>曹操曰：疾也。◯李筌曰：如火燎原，无遗草。◯杜牧曰：猛烈不可向也。◯贾林曰：侵掠敌国，若火燎原，不可往复。◯张预曰：《诗》云「如火烈烈，莫我敢遏」，言势如猛火之炽，谁敢御我。</small>不动如山，<small>曹操曰：守也。◯李筌曰：驻车也。◯杜牧曰：闭壁屹然，不可揺动也。◯贾林曰：未见便利，敌诱诳我，我因不动，如山之安。◯梅尧臣曰：峻不可犯。◯王晳曰：坚守也。◯何氏曰：止如山之鎭静。◯张预曰：所以持重也。《荀子·议兵篇》云：「圆居而方正，则若盘石然，触之者角摧。」言不动之时若山石之不可移，犯之者其角立毁。</small>难知如隂，<small>李筌曰：其势不测如隂，不能覩万象。◯杜牧曰：如玄云蔽天，不见三辰。◯梅尧臣曰：幽隐莫测。◯王晳曰：形藏也。◯何氏曰：暗秘而不可料。◯张预曰：如隂云蔽天，莫覩辰象。</small>动如雷震。<small>李筌曰：盛怒也。◯杜牧曰：如空中击下，不知所避也。◯贾林曰：其动也疾，不及应。太公曰：「疾雷不及掩耳。」◯梅尧臣曰：迅不及避。◯王晳曰：不虞而至。◯何氏曰：藏谋以奋如此。◯张预曰：如迅雷忽击，不知所避。故太公曰：「疾雷不及掩耳，迅电不及瞬目。」</small>

掠乡分衆，<small>曹操曰：因敌而制胜也。◯李筌曰：抄掠必分兵为数道，惧不虞也。◯杜牧曰：敌之乡邑聚落，无有守兵，六畜财谷易于剽掠，则须分番次第，使衆人皆得往也，不可独有所往。如此则大小强弱皆欲与敌争利也。◯陈皥曰：夫乡邑村落，因非一处，察其无备，分兵掠之。◯掠乡一作指向。◯贾林曰：三军不可言遣，故以旌旗指向，，队伍不可语传，故以麾帜分衆。故因敌陈形可为势，此尤顺训练，分明师徒服习也。◯梅尧臣曰：以飨士卒。◯王晳曰：指所乡以分其衆。乡音向。◯何氏曰：得掠物则与衆分。◯张预曰：用兵之道，大率务因粮于敌。然而乡邑之民所积不多，必分兵随处掠之，乃可足用。</small>廓地分利，<small>曹操曰：分敌利也。◯李筌曰：得敌地，必分守利害。◯杜牧曰：廓，开也。开土拓境则分割与有功者。韩信言于汉王曰：「项王使人有功当封爵者，刻印刓弊不能与。今大王诚能反其道，以天下城邑封功臣，天下不足取也。」《三略》曰：「获地裂之。」◯陈皥曰：言获其土地，则屯兵种莳，以分敌之利也。◯贾林曰：廓，度也。度敌所据地利，分其利也。◯梅尧臣曰：与有功也。◯王晳曰：廓视地形，以据便利，勿使敌专也。◯张预曰：开廓平易之地，必分兵守利，不使敌人得之。或云得地则分赏有功者。今观上下之文，恐非谓此也。</small>悬权而动。<small>曹操曰：量敌而动也。◯李筌曰：权，量秤也。敌轻重与吾有铢镒之别，则动。夫先动为，客后动为主，客难而主易。《太一遁甲》定计之算，明动易也。◯杜牧曰：如衡悬权秤量巳定，然后动也。◯何氏同杜牧注。◯张预曰：如悬权于衡量，知轻重然后动也。《尉缭子》曰：「权敌审将而后举。」言权量敌之轻重，审察将之贤愚，然后举也。</small>先知迂直之计者胜。此军争之法也。<small>李筌曰：迂直道路，劳佚馁寒生于道路。◯杜牧曰：言军争者，先须计逺近迂直，然后可以为胜。其计量之审，如悬权于衡，不失锱铢，然后可以动而取胜。此乃军争胜之法也。◯梅尧臣曰：称量利害而动，在预知逺近之方，则胜。◯王晳曰：量敌审轻重而动，又知迂直，必胜之道也。◯张预曰：凡与人争利，必先量道路之迂直，审察而后动，则无劳顿寒馁之患，而且进退迟速不失其机，故胜也。</small>

《军政》曰：<small>梅尧臣曰：军之旧典。◯王晳曰：古军书。</small>言不相闻，故为金鼓。<small>杜佑曰：金，钲铎也，听其音声以为耳候。◯梅尧臣曰：以威耳也，耳威于声，不可不淸。◯王晳曰：鼓鼙钲铎之属，坐作进退疾徐，䟽数皆有其节。</small>视不相见，故为旌旗。<small>杜佑曰：瞻其指麾以为目候。◯梅尧臣曰：以威目也。目威于色，不得不明。◯王晳曰：表部曲，行列齐整也。</small>夫金鼓旌旗者，所以一人之耳目也。<small>李筌曰：鼓进铎退，旌赏而旗罚。耳听金鼓，目视旌旗，故不乱也。勇怯不能进退者，由旗鼓正也。◯张预曰：夫用兵旣衆，占地必广，首尾相辽，耳目不接，故设金鼓之声，使之相闻，立旌旗之形，使之相见。视听均齐，则虽百万之衆进退如一矣。故曰鬬衆如鬬寡，形名是也。</small>人旣专一，则勇者不得独进，怯者不得独退，此用衆之法也。<small>杜牧曰：旌以出令，旗以应号，盖旗者即今之信旗也。《军法》曰：「当进不进，当退不退者，斩之。」吴起与秦人战，战未合，有一夫不胜其勇，前获双首而返，吴起斩之。军吏进諌曰：「此材士也，不可斩。」吴起曰：「信材士，非令也。」乃斩之。◯梅尧臣曰：一人之耳目者，谓使人之视听齐一而不乱也。鼔之则进，金之则止，麾右则右，麾左则左，不可以勇怯而独先也。◯王晳曰：使三军之衆，勇怯进退齐一者，鼓铎旌旗之为也。◯张预曰：士卒专心，一意惟在于金鼔旌旗之号令，当进则进，当退则退，一有违者，必戮。故曰：「令不进而进，与令不退而退，厥罪惟均。」《尉缭子》曰：「鼓鸣旗麾先登者，未尝非多力，国士也，将者之过也。」言不可赏先登获隽者，恐进退不一耳。</small>故夜战多火鼓，昼战多旌旗，所以变人之耳目也。<small>李筌曰：火鼓夜之所视听，旌旗昼之所指挥。◯杜牧曰：令军士耳目皆随旌旗火鼓而变也。或曰夜战多火鼓其旨如何？夜黑之后，必无原野，列陈与敌，刻期而战也。军袭敌营，鸣鼓然火，适足以警敌人之耳，明敌人之目于我返害，其义安在？答曰：富哉问乎，此乃孙武之微旨也。凡夜战者，盖敌人来袭我垒，不得巳而与之战，其法在于立营之法，与陈小同。故《志》曰：「止则为营，行则为陈」，盖大陈之中必包小陈，大营之内亦包小营，盖前后左右之军，各自有营环绕，大将之营居于中央，诸营环之，隅落鈎聮，曲折相对，象天之壁垒星。其营相去，上不过百歩，下不过五十歩，道径通达，足以出队列部，壁垒相望，足以弓弩相救。毎于十字路口必立小堡，上致柴薪，穴为暗道，胡梯上之，令人看守。夜黑之后，声鼓四起，即以燔燎，是以贼夜袭我，虽入营门，四顾屹然。复有小营，各自坚守，东西南北，未知所攻。大将营或诸小营中先知有贼至者，放令尽入，然后击鼓，诸营齐应，衆堡燎火，明如昼日，诸营兵士于是闭门登垒，下瞰敌人，劲弩强弓，四向俱发。敌人虽有韩白之将，鬼神之兵，亦无能计也。唯恐夜不袭我，来则必败。若敌人或能潜入一营，即诸营举火，出兵四面绕之，号令营中不得輙动，须臾之际，善恶自分，贼若出走，皆在罗纲矣。故司马宣王入诸葛亮营垒，见其曲折，曰：「此天下之竒才也。」今之立营通洞豁达，杂以居之，若有贼夜来斫营，万人一时惊扰，虽多致斥候，严为备守，晦黑之后，彼我不分，虽有衆力，亦不能用。◯陈皥曰：杜言夜黑之后，必无原野列陈，与敌人刻期而战，非也。天寳末，李光弼以五百骑趋河阳，多列火炬，首尾不息，史思明数万之衆不敢逼之，岂止待贼斫营而巳。◯贾林曰：火鼓旌旗可以听望，故昼夜异用之。◯梅尧臣曰：多者欲以变惑敌人耳目。◯王晳曰：多者所以震骇视听，使慹我之威武声气也。传曰：「多鼓钧声，以夜军之。」◯张预曰：凡与敌战，夜则火鼓不息，昼则旌旗相续，所以变乱敌人之耳目，使不知其所以备我之计。越伐吴，夹水而陈，越为左右句卒，使夜或左或右，鼓噪而进。吴师分以御之，遂为越所败，是惑以火鼓也。晋伐齐，使司马斥山泽之险，虽所不至，必斾而踈陈之。齐侯畏而脱归，是惑以旌旗也。</small>

故三军可夺气，<small>曹操曰：《左氏》言「一鼓作气，再而衰，三而竭。」◯李筌曰：夺气，夺其𨦣勇。齐伐鲁战于长勺，齐人一鼓，公将战，曹刿曰：「未可。」齐人三鼓，刿曰：「可矣。」乃战，齐师败绩。公问其故。刿曰：「夫战，勇气也，一鼓作气，再而衰，三而竭。彼竭我盈，故克之。」夺三军之气也。◯杜牧曰：《司马法》「战以力乆，以气胜。」齐伐鲁，庄公将战于长勺。公将鼓之，曹刿曰：「未可。」齐人三鼓，刿曰：「可矣。」齐师败绩。公问其故。对曰：「夫战，勇气也，一鼓作气，再而衰，三而竭。彼竭我盈，故克之。」晋将氏丘俭、文钦反诸军，屯乐嘉司。司景王衘枚径造之，钦子鸯年十八，勇冠三军曰：「及其未定，请登城，鼓噪击之，可破。」旣而三噪之，钦不能应，鸯退，相与引而东。景王谓诸将曰：「钦走矣。」发𨦣军以追之。诸将曰：「钦旧将，鸯小而𨦣，引军内入，未有失利，必不走也。」王曰：「一鼓作气，再而衰，三而竭。鸯鼓而钦不应，其势已屈，不走何待。」钦果引去。◯王晳曰：震慹衰惰，则军气夺矣。◯何氏曰：《淮南子》曰：「将充勇而轻敌，卒果敢而乐战，三军之衆，百万之师，志厉靑云，气如飘风，声如雷霆，诚积逾而威加敌人，此谓气势。」《吴子》曰：「三军之衆百，万之师，张设轻重，在于一人，是谓气机。」故夺气者，有所待，有所乗，则可矣。◯张预曰：气者，战之所恃也。夫舎生禀血，鼓作斗争，虽死不省者，气使然也。故用兵之法，若激其士卒，令上下同怒，则其锋不可当。故敌人新来而气𨦣，则且以不战挫之。伺其衰倦而后击，故彼之𨦣气可以夺也。《尉缭子》谓气，实则鬬气，夺则走者，此之谓也。曹刿言「一鼓作气」者，谓初来之气盛也，「再而衰，三而竭」者，谓陈乆而人倦也。又李靖曰：「守者不止，完其壁，坚其陈而已，必也守吾气而有待焉。」所谓守其气者，常养吾之气，使𨦣盛而不衰，然后彼之气可得而夺也。</small>将军可夺心，<small>李筌曰：怒之令愤，挠之令乱，间之令踈，卑之令骄，则彼之心可夺也。◯杜牧曰：心者，将军心中所𠋣赖以为军者也。后汉寇恂征隗嚣，嚣将髙峻守髙平第一。峻遣军将皇甫文出谒恂，辞礼不屈，恂怒斩之，遣其副。峻惶恐，即日开城门降。诸将曰：「敢问杀其使而降其城，何也？」恂曰：「皇甫，文峻之腹心，其所取计者。今来辞气不屈，必无降心，全之，则文得其计，杀之则峻亡其胆。是以降耳。」后燕慕容垂遣子寳率衆伐后魏，始寳之来，垂已有疾，自到五原，道武帝断其来路。父子问绝，道武乃诡其行人之辞令，临河告之曰：「父巳死，何不遽还。」寳兄弟闻之忧惧，以为信然，因夜遁去。道武袭之，大破于参合陂。◯梅尧臣曰：以鼓旗之变，惑夺其气，军旣夺气，将亦夺心。◯王晳曰：纷乱喧哗则将心夺矣。◯何氏曰：先须巳心能固，然后可以夺敌将之心。故传曰：「先人有夺人之心。」《司马法》曰「本心固，新气胜」者是也。◯张预曰：心者将之所主也。夫治乱勇怯皆主于心，故善制敌者，挠之而使乱，激之而使惑，迫之而使惧，故彼之心谋可以夺也。传曰：「先人有夺人之心。」谓夺其本心之计也。又李靖曰：「攻者不止攻其城，击其陈而巳。必有攻其心之术焉。所谓攻其心者，常养吾之心，使安闲而不乱，然后彼之心可得而夺也。」</small>是故朝气𨦣，<small>陈皥曰：初来之气，气方盛𨦣，勿与之争也。◯孟氏曰：《司马法》曰新气胜旧气，新气即朝气也。◯王晳曰：士衆凡初举，气𨦣也。</small>昼气惰，<small>王晳曰：渐乆少怠。</small>暮气归。<small>孟氏曰：朝气，初气也。昼气，再作之气也。暮气，衰竭之气也。◯梅尧臣曰：朝言其始也，昼言其中也，暮言其终也。谓兵始而𨦣，乆则惰而思归，故可击。◯王晳曰：怠乆意归，无复战理。</small>故善用兵者，避其𨦣气，击其惰归，此治气者也。<small>李筌曰：气者，军之气勇。◯杜牧曰：阳气生于子，成于寅，衰于午，伏于申。凡晨朝阳气初盛，其来必𨦣，故须避之。候其衰，伏击之，必胜。武德中，太宗与窦建德战于汜水东，建德列陈，弥亘数理。太宗将数骑登髙观之，谓诸将曰：「贼度险而嚣，是军无政令。逼城而陈，有轻我心。按兵不出，待敌气衰，陈乆卒饥，必将自退，退而击之，何往不克。」建德列陈自卯至午，兵士饥倦，悉列坐右，又争饮水。太宗曰：「可击矣。」遂战，生擒建德。◯陈皥曰：有辰巳列陈至午未未胜者，午未列陈至申酉未胜者，不必事须晨旦而为阳气，申午而为衰气也。太宗之攻建德，也登髙而望之，谓诸将曰：「贼尽𨦣来攻，我当少避之。」退则可以骑留之，以明不须晨旦也。凡彼有𨦣则如此避之，不然则否。◯杜佑曰：避其精𨦣之气，击其懈惰欲归，此理气者也。曹刿之说是也。◯梅尧臣曰：气盛勿击，衰懈易败。◯何氏曰：夫人情莫不乐安，而恶危好生而惧死，无故驱之就卧尸之地，乐趋于兵战之场，其心之所畜，非有忿怒欲鬬之气，一旦乗而激之，冒难而不顾，犯危而不畏，则未尝不悔而怯矣。今夫天下懦夫心有所激，则率尔争鬬，不啻诸刿，至于操刃而求鬬者，气之所乗也。气衰则息恻然而悔矣。故三军之视强寇如视处女者，乗其忿怒而有所激也。是以即墨之围，五千人击却燕师者，乘燕劓降掘塜之怒也。秦之鬬士倍我者，因三施无报之怒，所以我怠而秦奋也。二者治气有道，而所用乗其机也。◯张预曰：朝喻始，昼喻中，暮喻末，非以早晚为辞也。凡人之气，初来新至则勇𨦣，陈乆人倦则衰，故善用兵者，当其𨦣盛则坚守以避之，待其惰归则出兵以击之。此所谓善治巳之气，以夺人之气者也。前赵将游子逺之败伊馀羌，唐武德中太宗之破窦建德，皆用此术。</small>以治待乱，以静待哗，此治心者也。<small>李筌曰：伺敌之变，因而乗之。◯杜牧曰：《司马法》曰：「本心固」，言料敌制胜，本心巳定，但当调治之，使安静坚固，不为事挠，不为利惑，候敌之乱，伺敌之哗，则出兵攻之矣。◯陈皥曰：政令不一，赏罚不明，谓之乱。旌旗错杂，行伍轻嚣，谓之哗。审敌如是，则出攻之。◯贾林曰：以我之整治，待敌之挠乱，以我之淸净，待敌之喧哗，此治心者也。故太公曰：「事莫大于必克，用莫大于玄默也。」◯梅尧臣曰：镇静待敌，衆心则宁。◯王晳同陈皥注。◯何氏曰：夫将以一身之寡，一心之微，连百万之衆，对虎狼之敌，利害之相杂，胜负之纷揉，权智万变而措置于胷臆之中，非其中廓然方寸不乱，岂能应变而不穷，处事而不迷，卒然遇大难而不惊，案然接万物而不惑。吾之治，足以待乱。吾之静，足以待哗。前有百万之敌而吾视之，则如遇小寇。亚夫之御寇也，坚卧而不起，栾箴之临敌也，好以整又好以暇。夫审此二人者，蕴以何术哉？盖其心治之有定，养之有馀也。◯张预曰：治以待乱，静以待哗，安以待躁，忍以待忿，严以待懈，此所谓善治己之心，以夺人之心者也。</small>以近待逺，以佚待劳，以饱待饥，此治力者也。<small>李筌曰：客主之势。◯杜牧曰：上文云致人而不致于人是也。◯杜佑曰：以我之近，待彼之逺，以我之闲佚，待彼之疲劳，以我之充饱，待彼之饥虚，此理人力者也。◯梅尧臣曰：无困竭人力以自弊。◯王晳曰：以馀制不足，善治力也。◯张预曰：近以待逺，佚以待劳，饱以待饥，诱以待来，重以待轻，此所谓善治巳之力以困人之力者也。</small>

无邀正正之旗，勿击堂堂之陈，此治变者也。<small>曹操曰：正正，齐也。堂堂，大也。◯李筌曰：正正者，齐整也。堂堂者，部分也。◯杜牧曰：堂堂者，无惧也。兵者随敌而变，敌有如此则勿击之，是能治变也。后汉曹公围邺，袁尚来救，公曰：「尚若从大道来，当避之。若循西山来，此成擒耳。」尚果循西山来，逆击，大破之也。◯梅尧臣曰：正正而来，堂堂而陈，示无惧也，必有竒变。◯王晳曰：本可要击，以视整齐，盛大故变。◯何氏曰：所谓强则避之。◯张预曰：正正，谓形名齐整也。堂堂，谓行陈广大也。敌人如此，岂可轻战。《军政》曰：「见可而进，知难而退。」又曰：「强而避之」，言湏识变通，此所谓善治变化之道，以应敌人者也。</small>故用兵之法，髙陵勿向，背丘勿逆。<small>李筌曰：地势也。◯杜牧曰：向者，仰也。背者，𠋣也。逆者，迎也。言敌在髙处，不可仰攻，敌背丘山下来求战，不可逆之。此言自下趋髙者力乏，自髙趋下者势顺也，故不可向迎。◯孟氏曰：敌背丘陵为陈，无有后患，则当引军平地，勿迎击之。◯杜佑曰：敌若依据丘陵险阻陈兵待敌，勿轻攻趋也。旣驰势不便，及有殒石之冲也。◯梅尧臣曰：髙陵勿向者，敌处其髙，不可仰击。背丘勿逆者，敌自髙而来，不可逆战，势不便也。◯王晳曰：如此不便，则当严陈以待变也。◯何氏曰：秦伐韩，赵王令赵奢救之。秦人闻之，悉甲而至，军士许历请以军事谏曰：「秦人不意赵师至此，其来气盛，将军必厚集其陈以待之，不然必败。今先据北山上者胜，后至者败。」奢从之，即发万人趋之，秦兵后至，争山不得上。奢纵兵击之，大破秦军。后周遣将伐髙齐，围洛阳。齐将段韶御之，登邙阪聊欲观周军形势，至太和谷便値周军，即遣驰告诸营与诸将结陈以待之。周军以歩人在前，上山逆战，韶以彼歩我骑，且却且引，得其力弊，乃遣下马击之，短兵始交，周人大溃，并即奔遁。◯张预曰：敌处髙为陈，不可仰攻，人马之驰逐，弧矢之施发，皆不便也。故诸葛亮曰：「山陵之战不仰其髙，敌从髙而来，不可迎之，势不顺也。引至平地，然后合战。」</small>佯北勿从，<small>李筌杜牧曰：恐有伏兵也。◯贾林曰：敌未衰，忽然奔北，必有竒伏要击我兵，谨勒将士，勿令逐追。◯杜佑曰：北，奔走也。敌方战，气势未衰，便奔走而陈兵者，必有竒伏，勿深入从之。故太公曰：「夫出甲陈，兵纵卒乱行者，欲以为变也。」◯梅尧臣同杜牧注。◯王晳曰：势不至北，必有诈也，则勿逐。◯何氏曰：如战国秦师伐赵，赵奢之子括代廉颇将，拒秦于长平。秦隂使白起为上将军，赵出兵击秦，秦军佯败而走，张二竒兵以劫之，赵军逐胜，追造秦璧，璧坚不得入。而秦竒兵二万五千人绝赵军后，又一军五千骑绝赵壁间。赵军分而为二，粮道绝，而秦出轻兵击之，赵战不利，因筑壁坚守，以待救至。秦闻赵食道绝，王自之河内，发卒遮绝赵救及粮食。赵卒不得食四十六日，隂相杀食，括中射而死。蜀刘表遣刘备北侵至邺，曹公遣夏侯敦、李典拒之，一朝，备烧屯去，敦遣诸将追击之，典曰：「贼无故退，疑必有伏，南道窄狭，草木深，不可追也。」不听，敦等果入贼伏里，典徃救，备见救至，乃退。西魏末，遣将史寜与突厥同伐吐谷浑，遂至树敦，即吐谷浑之旧都。多诸珍藏而其主先巳奔贺真城，留其征南王及数千人固守。寜攻之伪退，吐谷浑人果开门逐之，因回兵夺门，门未及阖，寜兵遂得入，生获其征南王，俘获男女财寳，尽归诸突厥。北齐髙澄立，侯景叛归梁而围彭城，澄遣慕容绍宗讨之。将战，绍宗以梁人剽悍，恐其衆之挠也，召将师而语之曰：「我当佯退，诱梁人使前，汝可击其背。申明诫之。」景又命梁人曰：「逐北勿过二里。」会战，绍宗走，梁人不用景言，乗败深入，魏人以绍宗之言为信，争掩击，遂大败之。唐安禄山反，郭子仪围卫州，伪郑王庆绪率兵来援，分为三军。子仪陈以待之，预选射者三千人，伏于璧内，诫之曰：「俟吾小却，贼必争进，则登城鼓噪，弓弩齐发以逼之。」旣战，子仪伪退而贼果乗之，乃开垒门，遽闻鼓噪，矢注如雨，贼徒震骇，整衆追之，遂虏庆绪。◯张预曰：敌人奔北，必审真伪。若旗鼓齐，应号令如一，纷纷纭纭，虽退走非败也，必有竒也，不可从之。若旗靡輙乱，人嚣马骇，此真败却也。</small>𨦣卒勿攻，<small>李筌曰：避强气也。◯杜牧曰：避实也。楚子伐隋，隋臣季良曰：「楚人尚左，君必左，无与王遇。且攻其右，右无良焉。必败偏，败衆乃携矣。」隋少师曰：「不当王，非敌也。」不从。隋师败绩。◯陈皥曰：此说是避敌所长，非𨦣卒勿攻之旨也。盖言士卒轻𨦣，且勿攻之，待其懈惰，然后击之，所谓「千里逺鬬，其锋莫当」，盖近之尔。◯梅尧臣曰：伺其气挫。◯何氏曰：如蜀先主率大衆东伐吴，吴将陆逊拒之。蜀主从建平连围至夷陵界，立数十屯，以金帛爵赏诱动诸夷，先遣将吴班以数千人于平地立营，欲以挑战。诸将皆欲击之，逊曰：「备举军东至，𨦣气始盛，且乗髙守险，难可卒攻。攻之纵下，犹难尽克。若有不利，损我必大。今但有奖励将士，广施方略，以观其变。」备知其计不行，乃引伏兵八千人从谷中出。逊曰：「所以不听诸军击班者，揣之必有巧故也。」诸将并曰：「攻备当在初。今乃令人五六百里相衘持，经七八月，其诸要害贼已固守，击之必无利矣。」逊曰：「备是猾虏，其军始集，思虑精专，未可干也。今住巳乆，不得我便，兵疲意沮计，不复生掎角，此寇正在今日。」乃先攻一营，不利。逊曰：「吾巳晓破之之术。」乃令各持一把茅，以火攻拔之。备因夜遁。魏末，吴将诸葛恪围新城，司马景王使毌丘俭、文钦等拒之。俭钦请战，景王曰：「恪卷甲深入，投兵死地，其锋未易当。且新城小而固，攻之未可拔。」遂令诸将髙垒以弊之，相持数日，恪攻城力屈，死伤太半。景王乃令钦督𨦣卒，趣合榆，断其归路。恪惧而遁。前赵刘曜遣将讨羌，大酋权渠率衆保险阻。曜将游子逺频败之。权渠欲降，其子伊余大言于衆中曰：「往年刘曜自来，犹无若我何。」晨压子逺垒门，左右劝出战，子逺曰：「吾闻伊馀有专诸之勇，庆忌之捷，其父新败，怒气甚盛，且西戎劲悍，其锋不可拟也，不如缓之，使气竭而击之。」乃坚壁不战，伊馀有骄色。子逺候其无备，夜分，誓衆秣马蓐食，先晨具甲扫垒而出，迟明设覆而战，生擒伊馀于陈。唐武德中，太宗率师往河东讨刘武周江夏王，道宗从军，太宗登玉壁城覩贼，顾谓道宗曰：「贼恃其衆，来邀我战，汝谓如何。」对曰：「群贼锋不可当，易以计屈，难与力争。令衆深壁髙垒，以挫其锋，乌合之徒，莫能持乆。粮运致竭，自当离散，可不战而擒。」太宗曰：「汝意见暗与我合。」后贼食尽，夜遁，一战败之。又太宗征薛仁杲于折墌城，贼十有馀万兵，锋甚𨦣，数来挑战。诸将请战。太宗曰：「我卒新经挫衂，𨦣气犹少。贼骤胜，必轻进好鬬。我且闭壁以折之，待其气衰而后击，可一战而破，此万全计也。」因令军中曰：「敢言战者斩。」相持乆之，贼粮尽，军中颇携贰，其将相继来降。太宗知仁杲必腹内离，谓诸将曰：「可以战矣。」令緫管梁实营于浅水原以诱之，贼大将宗罗睺自恃骄悍，求战不得，气愤者乆之。及是，尽𨦣攻梁实，冀逞其志。梁实固险不出，以挫其锋。罗睺攻之愈急。太宗度贼巳疲，复谓诸将曰：「彼气将衰，吾当取之，必矣。」申令诸将迟明合战，令将军龎玉陈于浅水原，南出贼之右，先饵之。罗睺倂军共战，玉军几败。太宗亲御大军奄自原北，出其不意，罗睺回师相拒，我师表里齐奋呼，声动天。罗睺气夺，于是大溃。又李靖从河间王孝恭讨萧铣，兵至夷陵。铣将文士弘率精卒数万屯淸江，孝恭欲击之，靖曰：「士弘，铣之徤将，士卒骁勇。今新出荆门，尽兵出战，此是救败之师，恐不可当也。宜且泊南岸，勿与争锋，待其气衰，然后奋击，破之必矣。」孝恭不从，留靖守营，与贼战。孝恭果败奔于南岸。◯张预曰：敌若乗𨦣而来，其锋不可当，宜少避之，以伺疲挫。晋楚相持，楚晨压晋军而陈，军吏患之。栾书曰：「楚师轻窕，固垒以待之，三日必退。退而击之，必获胜焉。」又唐太宗征薛仁杲，贼兵锋甚𨦣，数来挑战，诸将咸请战。太宗曰：「当且闭垒以折之，待其气衰，可一战而破也。」果然。</small>饵兵勿食，<small>李筌曰：秦人毒泾上流。◯杜牧曰：敌忽弃饮食而去，先须尝试，不可便食，虑毒也。后魏文帝时，库莫奚侵扰，诏济隂王新成率衆讨之。王乃多为毒酒，贼旣渐逼，使弃营而去。贼至，喜竞饮，酒酣毒作，王简轻骑纵击，俘获万计。◯陈皥曰：此之获胜，盖非偶然，固非为将之道，垂后世法也。孙子岂以他人不能致毒于人腹中哉，此言喻鱼若见饵，不可食也，敌若悬利，不可贪也。曹公与袁绍将文丑等战，诸将以为敌骑多，不如还营。荀攸曰：「此所以饵敌也，安可去之。」即知饵兵非止谓置毒也。食字疑或为贪字也。◯梅尧臣曰：鱼贪饵而亡，兵贪饵而败，敌以兵来钓我，我不可从。◯王晳曰：饵我以利，必有竒伏。◯何氏曰：如春秋时，楚伐绞，军其南门，莫敖屈瑕曰：「绞小而轻，轻则寡谋，请无捍采樵者以诱之，从之。」绞人获三十人，明日，绞人争出，驱楚役徒于山中。楚人坐其北门而覆诸山下，大败之。为城下之盟而还。又如赤眉佯败，弃辎重走，车载土，以豆覆其上。邓弘取之，为赤眉所败。曹公未得济而放牛马，马超取之，而公得渡。又如曹公弃辎重，文丑、刘备分取之，而为公所破。又如后魏广阳王元深以乜列河诱拔陵，竟来抄掠拔陵，为于谨伏兵所破，此皆饵之之术也。◯张预曰：《三略》曰：「香饵之下，必有悬鱼。」言鱼贪饵则为钓者所得，兵贪利则为敌人所败。夫饵兵非止谓置毒于饮食，但以利留敌，皆为饵也。若曹公以畜产饵马超，以辎重饵袁绍，李矩以牛马饵石勒之类，皆是也。</small>归师勿遏，<small>李筌曰：士卒思归，志不可遏也。◯杜牧曰：曹公自征张绣于穰，刘表遣兵救绣，以绝军后。公将引还，绣兵来追。公军不得进。表与绣复合兵守险，公军前后受敌，公乃夜凿险为地道，悉过辎重。设竒兵歩骑来攻，大破之。公谓荀文若曰：「虏遏吾归师而与吾死地，吾是以知胜矣。」◯孟氏曰：人怀归心，必能死战，则不可止而击也。◯杜佑曰：人人有室家，乡国之往，不可遏截之，徐观其变而制之。◯梅尧臣曰：敌必死战。◯王晳曰：人自为战也。勿遏塞之，若犹有他虑，则可要而击。曹公攻邺，袁尚来救，诸将以为归师不如避之，公曰：「尚从大道来则避之，若循西山来者，此成擒耳。」盖大道来则归意，全循山来则顾负险且有惧心也。◯何氏曰：如魏初曹操围张绣于穰，刘表遣兵救绣，以绝军后。公将引还。绣兵来追。公军不得进，连营稍前到安衆。绣与表合兵守险，公军前后受敌，公乃夜凿险为地道，悉过辎重。设竒兵，会明，贼谓公为遁也，悉军来追，乃纵竒兵，歩骑夹攻，大破之。公谓荀彧曰：「虏遏吾归师，与吾死地，是以知胜。」齐建武二年，魏围锺离，张欣泰为军主，随崔慧景救援。及魏军退而邵阳洲上馀兵万人，求输马五百匹假道。慧景欲断路攻之。欣泰说慧景曰：「归师勿遏。古人畏之，兵在死地，不可轻也。」慧景乃听过也。前秦符坚征晋，至寿春兵败，还长安。慕容泓起兵于华泽，坚将符睿、窦冲、姚苌讨之，符睿勇果轻敌，不恤士衆，泓闻其至也惧，率衆将奔关东。睿驰兵邀之，姚苌谏曰：「鲜卑有思归之心，宜驱令出关，不可遏也。」睿弗从，战于华泽，睿败绩，被杀。后凉吕弘攻叚业于张掖，不胜，将东走，业议欲击之，其将沮渠蒙逊諌曰：「归师勿遏，穷寇勿追，此兵家之戒，不如纵之，以为后图。」业曰：「一日纵敌，悔将无及。」遂率衆追之，为弘所败。◯张预曰：兵之在外，人人思归，当路邀之，必致死战。韩信曰：「从思东归之士，何所不克。」曹公旣破刘表，谓荀彧曰：「虏遏吾归师，吾是以知胜。」又吕弘攻叚业不胜，将东走，业欲击之，或諌曰：「归师勿遏，兵家之戒，不如纵之，以为后图。」业不从，率衆追之，为弘所败。古人似此者多，不可悉陈。</small>围师必阙，<small>曹操曰：《司马法》曰：「围其三面，阙其一面，所以示生路也。」◯李筌曰：夫围敌必空其一面，示不固也。若四面围之，敌必坚守，不拔也。项羽坑外黄，魏武围壷关，即其义也。◯杜牧曰：示以生路，令无必死之心，因而击之。后汉妖巫维汜弟子单臣傅镇等，相聚入原武城，劫掠吏人，自称将军。光武遣臧宫将北军数千人围之，贼食多，数攻不下，士卒死伤。帝召公卿诸侯王，问方略。明帝时为东海王，对曰：「妖巫相劫势无乆立，其中必有悔者。但外围，急不得走耳。小挺缓，令得逃亡，则一亭长足以擒矣。」帝即勑令开围缓守，贼衆分散，遂斩臣镇等。大唐天寳末，李光弼领朔方军与史思明战于土门，贼衆退散，四面围合，光弼令开东南角以纵之，贼见开围，弃甲急走，因追击之，尽歼其衆，是开一面也。◯杜佑曰：若围敌平陆之地，必空一面，以示其虚。欲使战守不固而有去留之心，若敌临危据险，强救在表，当坚固守之，未必阙也。此用兵之法。◯梅尧臣同曹操注。◯何氏曰：如后汉初，张歩据齐地，汉将耿弇揔兵讨之。歩使其大将费邑军历下，又分守祝阿、锺城。弇先击祝阿，自晨攻城，未日中而拔。故开围一角，令其衆得奔归锺城。锺城人闻祝阿巳溃，大恐惧，遂空壁亡去。又朱隽与徐璆共讨黄巾馀贼，韩忠据宛乞降，不许，因急攻之，连城不克。隽登山覩之，顾谓张超曰：「吾知之矣。贼今外围周固，内营急逼，乞降不受，欲出不得，所以死战也。万人一心，犹不可当，况十万乎。其害甚矣。今不如彻围，并兵入城。忠见围解，则势必自出，出则意散易破之道也。」旣而解围，忠果出战，隽因破之。又魏太祖围壷关，下令曰：「城抜，皆坑之。」连月不下。曹仁曰：「围城必示之活门，所以开其生路也。今公告之必死，将人自为守，且城固而粮多，攻之则士卒伤，守之则日乆。今顿兵坚城之下，攻必死之虏，非良计也。」太祖从之，开城，遂降。又后魏末，齐神武起义兵于河北，尔朱兆天光度律仲逺等四将同会邺南，士马精强，号二十万，围神武于南陵山。是时，神武马二千，歩卒不满三万人。兆等设围不合，神武连系牛驴，自塞归道，于是将士死战，四面奋击，大破兆等。◯张预曰：围其三面，开其一角，示以生路，使不坚战。后汉朱隽讨贼师韩忠于宛，急攻不克，因谓军吏曰：「贼今外围周固，所以死战。若我解围，势必自出。出则意散，易破之道也。」果如其言。又曹公围壷关，谓之曰：「城破，皆坑之。」连攻不下。曹仁谓公曰：「夫围城必示之活门，所以开其生路也。今公许之必死，令人自守，非计也。」公从之，遂拔其城。是也。</small>穷宼勿迫，<small>杜牧曰：春秋时吴伐楚。楚师败走，及淸发，阖闾复将击之，夫槩王曰：「困兽犹鬬，况人乎若知不免而致死，必败我。若使半济而后可击也。」从之，又败之。汉宣帝时，赵充国讨先零羌，羌覩大军，弃辎重欲渡湟水，道厄狭，充国徐行驱之。或曰逐利行迟。充国曰：「穷寇也。不可迫，缓之则走不顾，急之则还致死。」诸将曰善。虏果赴水，溺死者数万，于是大破之也。◯陈皡曰：鸟穷则搏，兽穷则噬也。◯梅尧臣曰：困兽犹鬬，物理然也。◯何氏曰：前燕吕护据野，王隂通晋，事觉，燕将暮容恪等率衆讨之。将军傅颜言之恪曰：「护穷寇，假合王师，旣临则上下丧气，殿下前以广固天险，守易攻难，故为长乆之策。今贼形不与往同，宜急攻之，以省千金之费。」恪曰：「护老贼，经变多矣。观其为备之道，则未易卒图也。今围之于穷城，樵采路绝，内无蓄积，外无强援，不过于十旬，弊之必矣，何必残士卒之命而趋一时之利哉！此谓兵不血刀，而坐以制胜也。」遂列长围守之，凡经六月而野王溃。护南奔于晋，悉降其衆。五伐晋将。符彦卿、杜重威经恪北鄙，遇虏于阳城，戎人十万围晋师于中野，乏水，军人凿井取泥，衣绞而吮之。人马渴死甚衆。彦卿曰：「与其束手就擒，曷若以身徇国。我今穷蹙。」乃率劲骑出击之，会大风扬尘，乗势决战，戎人大溃。此彦卿为虏十万所围，乃穷蹙之寇，遂致死力以求生，戎人不悟之，致败也。◯张预曰：敌若焚舟破斧，来决一战，则不可逼迫，盖兽穷则鬬也。晋师败齐于鞌，齐侯请盟，晋人不许，齐侯曰：「请收合馀烬，背城借一。」晋人惧而与之盟。吴夫槩王谓困兽犹鬬。汉赵充国言缓之则走不顾，急之则还致死，盖亦近之。</small>此用兵之法也。

### 九变篇

<small>曹操曰：变其正，得其所用九也。◯王晳曰：晳谓九者，数之极，用兵之法，当极其变耳。逸《诗》云：「九变复贯。」不知曹公谓何为九。或曰九地之变也。◯张预曰：变者不拘常法，临事适变，从宜而行之之谓也。凡与人争利，必知九地之变，故次《军争》。</small>

孙子曰：凡用兵之法，将受命于君，合军聚衆，<small>张预曰：巳解上文。</small>圯地无舎，<small>曹操曰：无所依也，水毁曰圯。◯李筌曰：地下曰圯，行必水淹也。◯陈皥曰：圯，低下也。孔明谓之地狱。狱者，中下四面髙也。◯孟氏曰：太下则为敌所囚。◯杜佑曰：择地顿兵，当趋利而避害也。◯梅尧臣曰：山林险阻沮泽之地，不可舎止，无所依也。◯何氏曰：下篇言「圯地则吾将进其涂」，谓少固之地，宜速去之也。◯张预曰：山林险阻沮泽，凡难行之道为圯地。以其无所依，故不可舎止。</small>衢地交合，<small>曹操曰：结诸侯也。◯李筌曰：四通曰衢。结诸侯之交地也。◯贾林曰：结诸侯以为援。◯梅尧臣曰：夫四通之地，与旁国相通，当结其交也。◯何氏曰：下篇云「衢地，吾将固其结」，言交结诸侯，使牢固也。◯张预曰：四通之地，旁有邻国，先往结之，以为交援。</small>绝地无留，<small>曹操曰：无乆止也。◯李筌曰：地无泉井，畜牧来樵之处，为绝地，不可留也。◯贾林曰：溪谷坎险，前无通路，曰绝。当速去无留。◯梅尧臣曰：始去国，始出境，犹不居轻地，是不可乆留也。◯张预曰：去国越境而师者，绝地也。危绝之地，过于重地，故不可淹留乆止也。</small>围地则谋，<small>曹操曰：发竒谋也。◯李筌曰：因地能通。◯贾林曰：居四险之中曰围地，敌可往来，我难出入。居此地者，可预设竒谋，使敌不为我患，乃可济也。◯梅尧臣曰：往返险迂，当出竒谋。◯何氏曰：下篇亦云「围地则谋」，言在艰险之地，与敌相持，须用竒险诡谲之谋，不至于害也。◯张预曰：居前隘后固之地，当发竒谋。若汉髙为匈奴所围，用陈平竒计得出，兹近之。</small>死地则战。<small>曹操曰：殊死战也。◯李筌曰：置兵于必死之地，人自为私鬬，韩信破赵，此是也。◯梅尧臣曰：前后有碍，决在死战。此而上举九地之大约也。◯王晳注上之五地并同曹公。◯何氏曰：下篇亦云「死地则战」者，此地速为死战则生，若缓而不战，气衰粮绝，不死何待也。◯张预曰：走无所往，当殊死战。淮隂背水陈是也。从「圯地无舎」至此为九变。止陈五事者，举其大略也。《九地篇》中说九地之变，唯言六事，亦陈其大略也。凡地有势有变，《九地篇》上所陈者是其势也，下所叙者是其变也。何以知九变为九地之变？下文云「将不通九变，虽知地形，不能得地利」，又《九地篇》云「九地之变屈伸之利不可不察」。以此观之，义可见也。下旣说九地，此复言九变者，孙子欲叙五利，故先陈九变，盖九变五利相须而用，故兼言之。</small>涂有所不由，<small>曹操曰：隘难之地，所不当从，不得巳从之，故为变。◯李筌曰：道有险狭，惧其邀伏，不可由也。◯杜牧曰：后汉光武遣将军马援、耿舒讨武陵五溪蛮军，次下隽，今辰州也。有两道可入，从壷头则路近而水险，从充道则路夷而运逺。帝初以为疑，及军至，耿舒欲从充道，援以为弃日费粮，不如进壷头，扼其咽喉则贼自破。以事上之帝。从援策，乃进营壷头。贼乗髙守隘，水疾，船不得上。会暑湿，士卒多疫死，援亦中病卒。耿舒与兄好畤侯书曰：「舒前上言，当先击充，粮虽难运，而兵马得用。军人数万争，欲先奋。今壷头竟不得进，大衆怫郁行死，诚可痛惜。」◯贾林曰：由，从也。途且不利，虽近不从。◯杜佑曰：厄难之地，所不当从也。不得巳从之，故为变也。◯梅尧臣曰：避其险厄也。◯王晳曰：途虽可从而有所不从，虑竒伏也。若赵渉说周亚夫，避淆黾厄陿之间，虑置伏兵，请走蓝田，出武关，扺洛阳，间不过差一二日是也。◯张预曰：险厄之地，车不得方轨，骑不得成列，故不可由也。不得巳而行之，必为权变。韩信知陈馀不用李左车计，乃敢入井陉口，是也。</small>军有所不击，<small>曹操曰：军虽可击，以地险，难乆留之，失前利。若得之则利薄，因穷之，兵必死战也。◯杜牧曰：盖以𨦣卒勿攻，归师勿遏，穷寇勿迫，死地不可攻。或我强敌弱，敌前军先至，亦不可击，恐惊之退走也。言有如此之军，皆不可击。斯统言为将须知有此不可击之军，即须不击，益为知变也。故列于《九变篇》中。◯陈皥曰：见小利不能倾敌，则勿击之，恐重劳人也。◯贾林曰：军可威怀，势将降伏，则不击。寇穷据险，击则死战，可自固守，待其心惰取之。◯杜佑曰：军虽可击，以地险难乆留之，失前利，若得之利薄也。穷困之卒，隘陷之军，不可攻，为死战也。当固守之以待隙也。◯梅尧臣曰：往无利也。◯王晳曰：曹公曰：军虽可击，以地险，难乆留之，失前利。若得之，则利薄。晳谓饵兵、𨦣卒、正正之旗、堂堂之陈，亦是也。◯张预曰：纵之而无所损，克之而无所利，则不须击也。又若我弱彼强，我曲彼直，亦不可击。如晋楚相持，土会曰：「楚人德刑政事典礼不易，不可敌也。不为是征。」义相近也。</small>城有所不攻，<small>曹操曰：城小而固，粮饶，不可攻也。操所以置华费而深入徐州，得十四县也。◯杜牧曰：操舎华费不攻，故能兵力完全，深入徐州，得十四县也。盖言敌于要害之地，深峻城隍，多积粮食，欲留我师。若攻拔之，未足为利，不拔则挫我兵势，故不可攻也。宋顺帝时，荆州守沈攸之反，素蓄士马，资用丰积，战士十万，甲马二千。军至郢城功，曹臧寅以为攻守异势，非旬日所拔，若不时举，挫𨦣损威，今顺流长驱，计日可捷，旣倾根本，则郢城岂能自固。故兵法曰「城有所不攻」是也。攸之不从，郢郡守柳世隆拒攸之，攸之尽𨦣攻之，不克，衆溃走，入林自缢。后周武帝欲出兵于河阳以伐齐，吏部宇文弼进曰：「今用兵须择地，河阳要冲，精兵所聚，尽力攻之，恐难得志。如臣所见，彼汾之曲戌小山，平攻之，易拔，用武之地，莫过于此。」帝不纳，师竟无功。复大举伐齐，卒用弼计以灭齐。国家自元和三年至于今三十年间，凡四攻寇，魏薄攻寇之南宫县，上党攻寇之临城县，太原攻寇之河星镇，是寇三城，池浚壁坚，篘粟米石，金炭麻膏，凡城守之资，常为不可胜之计，以备官军击。虏攻旣不拔，兵顿力疲，寇以劲兵来救，故百战百败。故三十年间，困天下之功，力攻数万之寇，四围其境，通计十岁，竟无尺寸之功者，盖常堕寇计中，不能知变也。◯贾林曰：臣忠义重，禀命坚守者，亦不可攻也。◯梅尧臣曰：有所害也。◯王晳曰：城非控要，虽可攻，然惧于钝兵挫𨦣，或非坚实，而得士死力，又克虽有期，而救兵至，吾虽得之利，不胜其所害也。◯张预曰：拔之而不能守，委之而不为患，则不须攻也。又若深沟髙垒，卒不能下，亦不可攻。如士匄请伐逼阳，荀罃曰：「城小而固，胜之不武，弗服为笑。」是也。</small>地有所不争，<small>曹操曰：小利之地方，争得而失之，则不争也。◯杜牧曰：言得之难守，失之无害。伍子胥諌夫差曰：「今我伐齐，获其地，犹石田也。」东晋陶侃鎭武昌，议者以武昌北岸有邾城，宜分兵鎭之。侃毎不答而言者不巳。侃乃渡水猎，引诸将佐语之曰：「我所以设险而御寇，正以长江耳。邾城隔在江北，内无所𠋣，外接群夷，夷中利深，晋人贪利，夷不堪命，必引寇虏，乃致祸之由，非御寇也。且今纵有兵守之，亦无益于江南。若羯虏有可乗之会，此又非所资也。」后庾亮戌之，果大败也。◯梅尧臣曰：得之无益者。◯王晳曰：谓地虽要害，敌巳据之，或得之无所用，若难守者。◯张预曰：得之不便于战，失之无害于巳，则不须争也。又若辽逺之地，虽得之，终非巳有，亦不可争。如吴子伐齐，伍貟諌曰：「得地于齐，犹获石田也。不如早从事于越。」不听，为越所灭是也。</small>君命有所不受，<small>曹操曰：苟便于事，不拘于君命也。◯李筌曰：茍便于事，不拘君命。穰苴斩庄贾，魏绛戮杨干，是也。◯杜牧曰：《尉缭子》曰：「兵者，凶器也。争者逆德也。将者死官也。无天于上，无地于下，无敌于前，无主于后。」◯贾林曰：决必胜之机，不可推于君命。苟利社稷，专之可也。◯孟氏曰：无敌于前，无君于后，阃外之事，将军制之。◯梅尧臣曰：从宜而行也。此而上五利也。◯张预曰：苟便于事，不从君命。夫槩王曰：「见义而行，不待命」是也。自「涂有所不由」至此为五利。或曰，自「圯地无舎」至「地有所不争」为九变，谓此九事，皆不从中覆，但临时制宜。故统之以君命有所不受。</small>

故将通于九变之地利者，知用兵矣。<small>李筌曰：谓上之九事也。◯杜佑曰：九事之变，皆临时制宜，不由常道，故言变也。◯贾林曰：九变，上九事，将帅之任机权，遇势则变，因利则制，不拘常道，然后得其通变之利，变之则九，数之则十，故君命不在常变例也。◯梅尧臣曰：达九地之势变而为利也。◯王晳曰：非贤智不能尽事理之变也。何氏曰：孙子以九变名篇，解者十有馀家，皆不条其九变之目者，何也？盖自「圯地无舎」而下至「君命有所不受」，其数十矣。使人不得不惑。愚熟观文意，上下止述其地之利害尔。且十事之中，君命有所不受，且非地事，昭然不类矣。盖孙子之意，言凡受命之将，合聚军衆，如经此九地，有害而无利，则当变之。虽君命使之舎留攻争，亦不受也。况下文言「将不通于九变之利者，虽知地形，不能得地之利矣。」其君命岂得与地形而同算也？况下之《地形篇》云「战道必胜，主曰无战，必战可也。战道不胜，主曰必战，无战可也。」厥旨尽在此矣。◯张预曰：更变常道而得其利者，知用兵之道矣。</small>将不通于九变之利者，虽知地形，不能得地之利矣。<small>贾林曰：虽知地形，心无通变，岂惟不得其利，亦恐反受害也。将贵适变也。◯梅尧臣曰：知地不知变，安得地之利。◯张预曰：凡地有形有变，知形而不晓变，岂能得地之利。</small>治兵不知九变之术，虽知五利，不能得人之用矣。<small>曹操曰：谓下五事也。九变一云五变。◯贾林曰：五利五变，亦在九变之中。遇势能变则利，不变则害。在人故无常体，能尽此理，乃得人之用也。五变谓途虽近，知有险阻竒伏之变而不由，军虽可击，知有穷蹙死鬬之变而不击，城虽势孤可攻，知有粮充、兵𨦣、将智、臣忠、不测之变而不攻，地虽可争，知得之难守，得之无利，有反夺伤人之变而不争，君命虽宜从之，知有内御不利之害而不受。此五变者，临时制宜，不可预定，贪五利者，途近则由军，势孤则击城，势危则攻地，可取则争军，可用则受命，贪此五利，不知其变，岂惟不得人用，抑亦败军伤士也。◯梅尧臣：曰知利不知变，安得人而用。◯王晳曰：虽知五地之利，不通其变，如胶柱鼔瑟耳。◯张预曰：凡兵有利有变，知利而不识变，岂能得人之用。曹公言下五事为五利者，谓九变之下五事也，非谓杂于利害巳下五事也。</small>

是故智者之虑，必杂于利害。<small>曹操曰：在利思害，在害思利，当难行权也。◯李筌曰：害彼利此之虑。◯贾林曰：杂，一为亲，一为难。言利害相参杂，智者能虑之、愼之，乃得其利也。◯梅尧臣同曹操注。◯王晳曰：将通九变则利害尽矣。◯张预曰：智者虑事，虽处利地，必思所以害，虽处害地，必思所以利，此亦通变之谓也。</small>杂于利而务可信也。<small>曹操曰：计敌不能依五地为我害，所务可信也。◯杜牧曰：信，申也。言我欲取利于敌人，不可但见取敌人之利，先须以敌人害我之事，参杂而计量之，然后我所务之利乃可申行也。◯贾林曰：在利之时则思害，以自愼。一云以害杂利行之，威令以临之，刑法以戮之，巳不二三，则衆务皆信，人不敢欺也。◯梅尧臣曰：以害参利，则事可行。◯王晳曰：曲尽其利，则可胜矣。◯张预曰：以所害而参所利，可以伸巳之事。郑师克蔡，国人皆喜，惟子产惧曰：「小国无文德而有武功，祸莫大焉。」后楚果伐郑，此是在利思害也。</small>杂于害而患可解也。<small>曹操曰：旣参于利，则亦计于害，虽有患可解也。◯李筌曰：智者为利害之事，必合于道，不至于极。◯杜牧曰：我欲解敌人之患，不可但见敌能害我之事，亦须先以我能取敌人之利，参杂而计量之，然后有患乃可解释也。故上文云「智者之虑，必杂于利害」也。譬如敌人围我，我若但知突围而去，志必懈怠，即必为追击，未若励士奋击，因战胜之利以解围也。举一可知也。◯贾林曰：在害之时，则思利而免害。故措之死地则生，投之亡地则存，是其患解也。◯梅尧臣曰：以利参害，则祸可脱。◯王晳曰：周知其害，则不败矣。◯何氏曰：利害相生，明者常虑。◯张预曰：以所利而参所害，可以解已之难。张方入洛阳，连战皆败，或劝方宵遁。方曰：「兵之利钝是常责，因败以为成耳。」夜濳进逼敌，遂致克捷。此是在害思利也。</small>是故屈诸侯者以害。<small>曹操曰：害其所恶也。◯李筌曰：害其政也。◯杜牧曰：恶音一路反。言敌人茍有其所恶之事，我能乗而害之，不失其机，则能屈敌也。◯贾林曰：为害之计，理非一途，或诱其贤智，令彼无臣，或遗以奸人，破其政令，或为巧诈间其君臣，或遗工巧使其人疲财耗，或馈淫乐变其风俗，或与美人惑乱其心。此数事，若能濳运隂谋，宻行不泄，皆能害人，使之屈折也。◯梅尧臣曰：制之以害，则屈也。◯王晳曰：穷屈于必害之地，勿使可解也。◯张预曰：致之于受害之地，则自屈服。或曰，间之使君臣相疑，劳之使民失业，所以害之也。若韦孝寛间斛律光，髙熲平陈之策是也。</small>役诸侯者以业，<small>曹操曰：业，事也。使其烦劳，若彼入我出，彼出我入也。◯李筌曰：烦其农也。◯杜牧曰：言劳役敌人，使不得休，我须先有事业，乃可为也。事业者，兵衆、国富、人和、令行也。◯杜佑曰：能以事劳役诸侯之人，令不得安佚。韩人令秦凿渠之类是也。或以竒技、艺业、淫巧、功能，令其耽之心目，内役诸侯。若此而劳。◯梅尧臣曰：挠之以事则劳。◯王晳曰：常若为攻袭之业，以弊敌也。田常曰：「吾兵业巳加鲁矣。」◯张预曰：以事劳之，使不得休。或曰，压之以富强之业，则可役使，若晋楚国，强郑人以牺牲玊帛，奔走以事之，是也。</small>趋诸侯者以利，<small>曹操曰：令自来也。◯李筌曰：诱之以利。◯杜牧曰：言以利诱之，使自来至我也，堕吾画中。◯孟氏曰：趋，速也。善示以利，令忘变而速至，我作变以制之，亦谓得人之用也。梅尧臣同杜牧注。◯王晳曰：趋敌之间，当周旋我利也。◯张预曰：动之以小利，使之必趋。</small>

故用兵之法，无恃其不来，恃吾有以待也。<small>梅尧臣曰：所恃者不懈也。</small>无恃其不攻，恃吾有所不可攻也。<small>曹操曰：安不忘危，常设备也。◯李筌曰：预备不可阙也。◯杜佑曰：安则思危，存则思亡，常有备。◯梅尧臣曰：所頼者有备也。◯王晳曰：备者实也。◯何氏曰：《吴略》曰：「君子当安平之世，刀剑不离身。古诸侯相见，兵卫不彻警。」盖虽有文事，必有武备，况守边固圉，交刃之际欤？凡兵所以胜者，谓击其空虚，袭其懈怠，茍严整终事，则敌人不至。传曰：「不备不虞，不可以师。」昔晋人御秦，深垒固军以待之，秦师不能乆。楚为陈而吴人至，见有备而返。程不识将屯，正部曲行伍营陈，击刁斗，吏治军簿，虏不得犯。朱然为军师，虽世无事，毎朝夕严鼓兵，在营者咸行装就队，使敌不知所备。故出辄有功。是谓能外御其侮者乎。常能居安思危，在治思乱，戒之于无形，防之于未然，斯善之善者也。其次莫如险其走集，明其伍候，慎固其封守，缮完其沟隍。或多调军食，或益修战械，故曰「物不素具，不可以应卒」。又曰「惟事事乃其有备，有备无患。」常使彼劳我佚，彼老我壮，亦可谓先人有夺人之心，不战而屈人之师也。若夫莒以恃陋而溃，齐以狎敌而歼，虢以易晋而亡，鲁以果邾而败，莫敖小罗而无次，吴子入巢而自轻，斯皆可以作鉴也。故「吾有以待」，「吾有所不可攻」者，能豫备之之谓也。◯张预曰：言须思患而预防之。传曰：「不备不虞，不可以师。」</small>

故将有五危，<small>李筌张预曰：下五事也。</small>必死，可杀也。<small>曹操曰：勇而无虑，必欲死鬬，不可曲挠，可以竒伏中之。◯李筌曰：勇而无谋也。◯杜牧曰：将愚而勇者患也。黄石公曰：「勇者好行，其志愚者，不顾其死。」《呉子》曰：「凡人之论将，常观于勇。勇之于将，乃数分之一耳。夫勇者必轻合，轻合而不知利，未可将也。」◯梅尧臣同李筌注。◯何氏曰：《司马法》曰：「上死不胜」，言贵其谋胜也。◯张预曰：勇而无谋，必欲死鬬，不可与力争，当以竒伏诱致而杀之。故《司马法》曰：「上死不胜。」言将无策略，止能以死先士卒，则不胜也。</small>必生，可虏也。<small>曹操曰：见利畏法，不进也。◯李筌曰：疑怯可虏也。◯杜牧曰：晋将刘裕泝江追桓玄，战于峥嵘洲。于时义军数千，玄兵甚盛，而玄惧有败衂，常漾轻舸于舫侧，故其衆莫有鬬心。义军乗风纵火，尽𨦣争先，玄衆是以大败也。◯孟氏曰：将之怯弱，志必生返，意不亲战，士卒不精，上下犹豫，可急击而取之。《新训》曰：「为将怯愞，见利而不能进。」太公曰：「失利后时，反受其殃。」◯梅尧臣曰：怯而不果。◯王晳曰：无鬬志。曹公曰：见利怯，不进也。晳谓见害亦轻走矣。◯何氏曰：《司马法》曰：「上生多疑，疑为大患也。」◯张预曰：临陈畏怯，必欲生返，当鼔噪乗之，可以虏也。晋楚相攻，晋将赵婴齐令其徒先具舟于河，欲败而先济是也。</small>忿速，可侮也。<small>曹操曰：疾急之人，可忿怒侮而致之也。◯李筌曰：急疾之人，性刚而可侮致也。太宗杀宋老生而平霍邑。◯杜牧曰：忿者，刚怒也。速者，褊急也。性不厚重也。若敌人如此，可以凌侮，使之轻进而败之也。十六国姚襄攻黄落，前秦符生遣符黄眉邓羌讨之，襄深沟髙垒，固守不战，邓羌说黄眉曰：「襄性刚狠，易以刚动。若长驱鼔行，直压其垒，必忿而出，师可一战而擒也。」黄眉从之。襄怒出战，黄眉等斩之。◯杜佑曰：急疾之人，可忿怒而致死。忿速易怒者，狷戆疾急，不计其难，可动作欺侮。◯梅尧臣曰：狷急易动。◯王晳曰:将性贵持重，忿狷则易挠。◯张预曰：刚愎褊急之人，可凌侮而致之。楚子玊刚忿，晋人执其使以怒之，果从晋师，遂为所败，是也。</small>廉洁，可辱也。<small>曹操曰：廉洁之人，可污辱致之也。◯李筌曰：矜疾之人，可辱也。◯杜佑曰：此言敌人若髙壁固垒，欲老我师，我势不可留，利在速战，揣知其将多忿急，则轻侮而致之。性本廉洁，则污辱之。如诸葛孔明遗司马仲达以巾帼，欲使怒而出战。仲达忿怒欲济师，魏帝遣辛毗仗节以止之。仲达之才，犹不胜其忿，况常才之人乎。◯梅尧臣曰：侚名不顾。◯王晳同曹操注。◯张预曰：淸洁爱民之士，可垢辱以挠之，必可致也。</small>爱民，可烦也。<small>曹操曰：出其所必趋。爱民者则必倍道兼行以救之，救之则烦劳也。◯李筌曰：攻其所爱，必卷甲而救爱，其人乃可以计疲。◯杜牧曰：言仁人爱人者，惟恐杀伤，不能舍短从长，弃彼取此，不度逺近，不量事力。凡为我攻则必来救，如此，可以烦之令其劳顿，而后取之也。◯陈皥曰：兵有须救、不必救者。项羽救赵，此须救也。亚父委梁，不必救也。◯贾林曰：廉洁之人，不好侵掠，爱人之仁，不好鬬战，辱而烦之，其动必败。◯梅尧臣曰：力疲则困。◯王晳曰：以竒兵。若将攻城邑者，彼爱民必数救，则烦劳也。◯张预曰：民虽可爱，当审利害，若无微不救，无逺不援，则出其所必趋，使烦而困也。</small>凡此五者，将之过也，用兵之灾也。<small>陈皥曰：良将则不然。不必死，不必生，随事而用，不忿速，不耻辱，见可如虎。否则闭户，动静以计，不可喜怒也。◯梅尧臣曰：皆将之失，为兵之凶。◯何氏曰：将材古今难之。其性往往失于一偏尔。故《孙子》首篇言「将者，智信仁勇严」，贵其全也。◯张预曰：庸常之将，守一而不知变，故取则于巳，为凶于兵，智者则不然。虽勇而不必死，虽怯而不必生，虽刚而不可侮，虽廉而不可辱，虽仁而不可烦也。</small>覆军杀将，必以五危，不可不察也。<small>贾林曰：此五种之人，不可任为大将，用兵必败也。◯梅尧臣曰：当愼重焉。◯张预曰：言须识权变，不可执一道也。</small>

### 行军篇

<small>曹操曰择便利而行也◯王皙曰行军当据地便察敌情也◯张预曰知九地之变然后可以择利而行军，故次《九变》</small>

孙子曰：凡处军相敌，<small>王晳曰：处军凡有四，相敌凡三十有一。◯张预曰：自绝山依谷至伏奸之所处，则处军之事也。自敌近而静至必谨察之则相敌之事也。相犹察也，料也。</small>绝山依谷，<small>曹操曰：近水草，利便也。◯李筌曰：军我敌彼也。相其依止，则胜败之数，彼我之势，可知也。绝山守险也，谷近水草。夫列营垒，必先分卒守隘，纵畜牧，收樵采而后宁。◯杜牧曰：绝，过也。依，近也。言行军经过山险，须近谷而有水草之利也。《吴子》曰：「无当天灶，大谷之口。」言不可当谷，但近谷而处可也。◯贾林曰：两军相当，敌宜择利而动，绝山跨山，依谷傍谷也。跨山无后患，依谷有水草也。◯梅尧臣曰：前为山所隔，则依谷以为固。◯王晳曰：绝度也，依谓附近耳。曹公曰：近水草，便利也。◯张预曰：绝犹越也。凡行军越过山险，必依附溪谷而居，一则利水草，一则负险固。后汉武都羗为宼，马援讨之。羗在山上，援据便地，夺其水草，不与战。羗穷困，悉降。羗不知依谷之利也。</small>视生处髙，<small>曹操曰：生者，阳也。◯李筌曰：向阳曰生，在山曰髙。生髙之地，可居也。◯杜牧曰：言须处髙而面南也。◯陈皥曰：若地有东西，其法何如？答曰：然则面东也。◯贾林曰：居阳曰生，视生为无蔽冐物色处，军当在髙。◯杜佑曰：髙阳也，视谓目前生地，处军当在髙。◯梅尧臣曰：若在陵之上必向阳而居，处髙乗便也。◯张预曰：视生谓面阳也。处军当在髙阜。</small>战隆无登，<small>曹操曰：无迎髙也。◯李筌曰：敌自髙而下，我无登而取之。◯杜牧曰：隆，髙也。言敌人在髙，我不可自下往髙迎敌人而接战也。一作战降无登降下也。◯贾林曰：战宜乗下，不可迎髙也。◯杜佑曰：无迎髙也。谓山下也。战于山下，敌引之上山，无登逐也。◯梅尧臣曰：敌处地之髙不可登而战。◯张预曰：敌处隆髙之地，不可登迎与战。一本作战降无登迎，谓敌下山来战，引我上山，则不可登迎。</small>此处山之军也。<small>梅尧臣曰：处山当知此三者。◯张预曰：凡髙而崇者，皆谓之山。处山拒敌，以上三事为法。</small>绝水必逺水，<small>曹操李筌曰：引敌使渡。◯杜牧曰：魏将郭淮在汉中，蜀主刘备欲渡汉水来攻。诸将议衆寡不敌，欲依水为陈，以拒之。淮曰：「此示弱而不足挫敌，不如逺水为陈，引而致之，半济而后击，备可破也。」旣列陈，备疑不敢渡。◯梅尧臣曰：前为水所隔，则逺水以引敌。◯王晳曰：我绝水也。曹说是也。◯张预曰：凡行军过水，欲舎止者，必去水稍逺，一则引敌使渡，一则进退无碍。郭淮逺水为陈，刘备悟之而不渡，是也。</small>客绝水而来，勿迎之于水内，令半济而击之，利。<small>李筌曰：韩信杀龙沮于潍水，夫槩败楚子于淸发，是也。◯杜牧曰：楚汉相持，项羽自击彭越，令其大司马曹咎守成皋。汉军挑战，咎渉汜水战，汉军候半渉，击，大破之。水内乃汭也，误为内耳。◯梅尧臣曰：敌之方来，迎于水濵，则不渡。◯王晳曰：内当作汭。迎于水汭，则敌不敢济。逺则趋利不及，当得其宜也。◯何氏曰：如春秋时，宋公及楚人战于泓，宋人旣成列，楚人未旣济。司马曰：「彼衆我寡，及其未旣济也，请击之。」公曰：「不可。」旣济而未成列，又以，告公曰：「未可。」旣陈而后击之。宋师败绩。公伤股。门官歼焉，宋公违之，故败也。吴伐楚，楚师败，及淸发，将击之。夫槩王曰：「困兽犹鬬，况人乎。若知不免而致死，必败我。若使先济者知免，后者慕之，蔑有鬬心矣。半济而后可击也。」从之，又败之。魏将郭淮在汉中，蜀主刘备欲渡汉水来攻。时诸将等议曰：「衆寡不敌，欲依水为陈以拒之。」淮曰：「此则示弱而不足以挫敌，非算也。不如逺水为陈，引而致之，半济而后击，备可破也。」旣陈备疑不敢渡。唐武德中，薛万均与罗艺守幽燕，窦建德率衆十万宼范阳。万均谓艺曰：「衆寡不敌今，若出鬬，百战百败。当以计取之。可令羸兵弱马阻水背城为陈，以诱之。贼若渡水交兵，请公精骑百人伏于城侧，待其半渡而击之。」从之。建德渡水，万均击破之。◯张预曰：敌若引兵渡水来战，不可迎之于水边，俟其半济，行列未定，首尾不接，击之必胜。公孙瓉败黄巾贼于东光，薛万均破窦建德于范阳，皆用此术也。</small>欲战者，无附于水而迎客。<small>曹操曰：附，近也。◯李筌曰：附水迎客，敌必不得渡而与我战。◯杜牧曰：言我欲用战，不可近水迎敌，恐敌人疑我，不渡也。义与上同。但客主词异耳。◯杜佑曰：附，近也。近水待敌，不得渡也。◯梅尧臣曰：必欲战，亦莫若逺水。◯王晳曰：我利在战，则当差逺，使敌必渡而与之战也。◯张预曰：我欲必战，勿近水迎敌，恐其不得渡。我不欲战则阻水拒之，使不能济。晋将阳处父与楚将子上夹汦水而军，阳子退舎，欲使楚人渡。子上亦退舎，欲令晋师渡。遂皆不战而归。</small>视生处髙，<small>曹操曰：水上亦当处其髙也。前向水，后当依髙而处之。◯梅尧臣曰：水上亦据髙而向阳。◯王晳曰：曹公曰水上亦当处其髙。晳谓非谓近水之地下，曹注云：恐溉我也。疑当在此下。◯何氏曰：视生，向阳逺视也。军处髙逺，见敌势则敌人不得濳来，出我不意也。◯张预曰：或岸边为陈，或水上泊舟，皆须面阳而居髙。</small>无迎水流。<small>曹操曰：恐溉我也。◯李筌曰：恐溉我也。智伯灌赵襄子，光武溃王寻，迎水处髙，乃败之。◯杜牧曰：水流就下，不可于卑下处军也，恐敌人开决灌浸我也。上文云视生处髙也。诸葛武侯曰：「水上之陈，不逆其流。」此言我军舟船亦不可泊于下流，言敌人得以乗流而薄我也。◯贾林曰：水流之地，可以溉吾军，可以流毒药。迎，逆也。一云逆流而营军，兵家所忌。◯梅尧臣曰：无军下流，防其决灌，舳舻之战，逆亦非便。◯王晳曰：当乗上流。魏曹仁征吴，欲攻濡须洲中，蒋济曰：「贼据西岸，列船上流而兵入洲中，是谓自内地狱，危亡之道也。」仁不从而败。◯何氏曰：顺流而战，则易为力。◯张预曰：卑地勿居，恐决水溉我，舟战亦不可处下流，以彼沿我泝战不便也。兼虑敌人投毒于上流。楚令尹拒吴，卜战不吉。司马子鱼曰：「我得上流，何故不吉。」遂决战，果胜。是军须居上流也。</small>此处水上之军也。<small>梅尧臣曰：处水上当知此五者。◯张预曰：凡近水为陈，皆谓水上之军。水上拒敌以上五事为法。</small>绝斥泽，惟亟去无留。<small>陈皥曰：斥，咸卤之地，水草恶渐洳，不可处军。《新训》曰「地固斥泽，不生五榖」者是也。◯贾林曰：咸卤之地，多无水草，不可乆留。◯梅尧臣曰：斥，逺也。旷荡难守，故不可留。◯王晳曰：斥，卤也。地广且下，而无所依。◯张预曰：《刑法志》云：「山川沈斥。」颜师古注曰：「沈，深水之下。斥，咸卤之地。」然则斥泽谓瘠卤渐洳之所也，以其地气湿润，水草薄恶，故宜急过。</small>若交军于斥泽之中，必依水草而背衆树。<small>曹擦曰：不得巳与敌会于斥泽中。◯李荃曰：急过不得战，必依水背树。夫有水树其地无陷溺也。◯杜牧曰：斥卤之地，草木不生，谓之飞锋。言于此忽遇敌，即须择有水草林木而止之。◯杜佑曰：一本作背衆木。言不得巳与敌战而㑹斥泽之中，当背稠树以为固守。盖地利兵之助也。◯梅尧臣曰：不得巳而㑹敌，则依近水草背𠋣衆木。◯王晳曰：猝与敌遇于此，亦必就利而背固也。◯张预曰：不得巳而会兵于此地，必依近水草以便樵汲，背𠋣林木以为险阻。</small>此处斥泽之军也。<small>梅尧臣曰：处斥泽当知此二者。◯张预曰：处斥泽之地，以上二事为法。</small>平陆处易，<small>曹操曰：车𮪍之利也。◯杜牧曰：言于平陆必择就其中坦易平稳之处以处军，使我车𮪍得以驰逐。◯王晳同曹操注。◯何氏同杜牧注。◯张预曰：平原广野，车𮪍之地，必择其坦易无坎陷之处以居，军所以利于驰突也。</small>而右背髙前死后生，<small>曹操曰：战便也。◯李筌曰：夫人利用皆便于右，是以背之。前死致敌之地，后生我自处。◯杜牧曰：太公曰：「军必左川泽而右丘陵。」死者，下也；生者，髙也。下不可以御髙，故战便于军马也。◯贾林曰：岗阜曰生，战地曰死。后冈阜，处军稳；前临地，用兵便；髙在右，回转顺也。◯梅尧臣曰：择其坦易，车𮪍便利；右背丘陵，势则有凭；前低后隆，战者所便。◯王晳曰：凡兵皆宜向阳，旣后背山，即前生后死。疑文误也。◯张预曰：虽是平陆，须有髙阜，必右背之，所以恃为形势者也。前低后髙，所以便乎奔击也。</small>此处平陆之军也。<small>梅尧臣曰：处平陆当知此二者。◯张预曰：居平陆之地，以上二事为法。</small>凡此四军之利，<small>李筌曰：四者，山、水、斥泽、平陆也。◯张预曰：山、水、斥泽、平陆之四军也。诸葛亮曰：「山陆之战不升其髙，水上之战不逆其流，草上之战不涉其深，平地之战不逆其虚，此兵之利也。」</small>黄帝之所以胜四帝也。<small>曹操曰：黄帝始立，四方诸侯无不称帝，以此四地胜之也。◯李筌曰：黄帝始受兵法于风后，而灭四方，故曰胜四帝也。◯梅尧臣曰：「四帝」当为「四军」字之误欤？言黄帝得四者之利，处山则胜山，处水上则胜水上，处斥泽则胜斥泽，处平陆则胜平陆也。◯王皙曰：「四帝」或曰当作「四军」。曹公曰：「黄帝始立，四方诸侯无不称帝，以此四地胜之也。」一本「无」作「亦」。◯何氏曰：梅氏之说得之。◯张预曰：黄帝始立，四方诸侯亦称帝，以此四地胜之。按《史记·黄帝纪》云：「与炎帝战于阪泉，与蚩尤战于涿鹿，北逐荤粥。」又《太公六韬》言黄帝七十战而定天下。此即是有四方诸侯战也兵家之法，皆始于黄帝，故云然也。</small>

凡军，好髙而恶下，<small>梅尧臣曰：髙则爽恺，所以安和，亦以便势。下则卑湿，所以生疾，亦以难战。◯王晳曰：有降无登，且逺水患也。◯张预曰：居髙则便于觇望，利于驰逐，处下则难以为固，易以生疾。</small>贵阳而贱隂，<small>梅尧臣曰：处阳则明顺，处隂则晦逆。◯王晳曰：乆处隂湿之地，则生忧疾，且弊军器也。◯张预曰：东南为阳，西北为隂。</small>养生而处实，<small>曹操曰：恃满实也。养生，向水草，可放牧养畜，乗实犹髙也。◯梅尧臣曰：养生便水草，处实利粮道。◯王晳曰：养生谓水草，粮糒之属。处实者𠋣固之谓。◯张预曰：养生，谓就善水草放牧也。处实谓𠋣隆髙之地以居也。</small>军无百疾，是谓必胜。<small>李筌曰：夫人处卑下，必疠疾。惟髙阳之地可居也。◯杜牧曰：生者，阳也。实者，髙也。言养之于髙则无卑湿隂翳，故百疾不生，然后必可胜也。◯梅尧臣曰：能知上三者，则势胜，可必疾气不生。◯张预曰：居髙面阳，养生处厚，可以必胜，地气乾熯，故疾疠不作。</small>丘陵堤防，必处其阳而右背之。<small>杜牧曰：凡遇丘陵堤防之地，常居其东南也。◯梅尧臣曰：虽非至髙，亦当前向明而右依实。◯王晳曰：处阳则人舒以和，器健以利也。◯张预曰：面阳所以贵明，显背髙所以为险固。</small>此兵之利，地之助也。<small>梅尧臣曰：兵所利者，得形势以为助。◯张预曰：用兵之利，得地之助。</small>上雨，水沫至，欲渡者待其定也。<small>曹操曰：恐半济而水遽涨也。◯李筌曰：恐水暴涨。◯杜牧曰：言过溪涧，见上流有沫，此乃上源有雨。待其沫尽，水定乃可渡。不尔。半渡恐有瀑水卒至也。◯杜佑曰：恐半渡水而遂涨。上雨，水当清而反浊，沫至，此敌人权遏水之占也，欲以中绝军。凡地有水欲涨，沫先至。皆为绝军。当待其定也。◯梅尧臣曰：流沫未定，恐有暴涨。◯王晳曰：水涨则沬渉歩济也，曹说是也。◯张预曰：渡未及毕济，而大水忽至也。沬谓水上泡沤。</small>凡地有绝涧，<small>前后险峻，水横其中。</small>天井，<small>四面峻阪，涧壑所归。</small>天牢，<small>三面环绝，易入难出。</small>天罗，<small>草木蒙宻，锋镝莫施。</small>天陷，<small>卑下污泞，车骑不通。</small>天隙，<small>两山相向，洞道狭恶。六害皆梅尧臣注。</small>必亟去之，勿近也。<small>曹操曰：山深水大者为绝涧。中方髙中央下为天井。深山所过，若蒙笼者为天牢。可以罗绝人者为天罗。地形陷者为天陷。山涧道迫狭，地形深数尺，长数丈者为天隙。◯杜牧曰：《军谶》曰：「地形坳下，大水所及，谓之天井。山涧迫狭可以绝人，谓之天牢。涧水澄阔，不测浅深，道路泥泞，人马不通，谓之天陷。地多沟坑坎陷木石，谓之天隙。林木隐蔽蒹葭深逺谓之天罗。」◯贾林曰：两岸深阔，断人行，为绝涧。下中之下为天井。四边涧险，水草相兼，中央倾侧，出入皆难，为天牢。道路﨑岖，或寛或狭，细涩难行，为天罗。地多沮洳为天陷。两边险绝，形狭长而数里，中间难通人行，可以绝塞出入，为天隙。此六害之地，不可近背也。◯梅尧臣曰：六害尚不可近，况可留乎。◯王晳曰：晳谓绝涧当作绝天涧，脱天字耳。此六者皆自然之形也。牢谓如狱牢，罗谓如网罗也。陷谓沟坑淤泞之属，隙谓木石若隙罅之地。军行过此，勿近，不然则脱有不虞，智力无所施也。◯张预曰：溪谷深峻，莫可过者为绝涧。外髙中下，衆水所归者为天井。山险环绕，所入者隘，为天牢。林木纵横，葭苇隐蔽者，为天罗。陂池泥泞，渐车凝骑者，为天陷。道路迫狭，地多坑坎者，为天隙。凡遇此地，宜逺过，不可近之。</small>吾逺之，敌近之，吾迎之，敌背之。<small>曹操曰：用兵常逺六害。今敌近背之，则我利敌凶。◯李筌曰：善用兵者，致敌之受害之地也。◯杜牧曰：迎，向也，背，𠋣也。言遇此六害之地，吾逺之向之，则进止自由。敌人近之𠋣之，则举动有阻。故我利而敌凶也。◯梅尧臣曰：言六害当使我逺而敌附，我向而敌𠋣，则我利敌凶。◯张预曰：六害之地，我旣逺之向之，敌自近之𠋣之，我则行止有利，彼则进退多凶也。</small>军行有险阻、潢井、葭苇、山林蘙荟者，必谨覆索之，此伏奸之所处也。<small>曹操曰：险者，一髙一下之地。阻者，多水也。潢者，池也。井者，下也。葭苇者，衆草所聚。山林者，衆木所居也。蘙荟者，可屏蔽之处也。此以上论地形也。以下相敌情也。◯李筌曰：以下恐敌之竒伏诱诈也。◯梅尧臣曰：险阻，隘也。山林之所产。潢井下也。葭苇之所生。皆蘙荟，足以蒙蔽，当掩搜，恐有伏兵。◯张预曰：险阻丘阜之地，多生山林潢井卑下之处，多产葭苇，皆蘙荟，可以蒙蔽，必降索之，恐兵伏其中，又虑奸细濳隐觇我虚实，听我号令。伏奸当为两事。</small>

敌近而静者，恃其险也。<small>梅尧臣曰：近而不动，𠋣险故也。◯王晳曰：恃险，故不恐也。</small>逺而挑战者，欲人之进也。<small>杜牧曰：若近以挑我，则有相薄之势，恐我不进，故逺也。◯陈皥曰：敌人相近而不挑战，恃其守险也。若逺而挑战者，欲诱我使进，然后乗利而奋击也。◯梅尧臣同陈皥注。◯王晳曰：欲致人也。挑谓掷骁敌求战。◯张预曰：两军相近，而终不动者，𠋣恃险固也。两军相逺而数挑战者，欲诱我之进也。《尉缭子》曰：「分险者无战心。」言敌人先分得险地，则我勿与之战也。又曰「挑战者无全气」，言相去逺则挑战而延诱我进，即不可以全气击之，与此法同也。</small>其所居易者，利也。<small>曹操曰：所居利也。◯李筌曰：居易之地，致人之利。◯杜牧曰：言敌不居险阻而居平易，必有以便利于事也。一本云士争其所居者易利也。◯陈皥曰：言敌人得其地利，则将士争以居之也。◯贾林曰：敌之所居，地多便利，故挑我使前，就已之便，战则易获其利，愼勿从之也。◯梅尧臣曰：所居易利，故来挑战。◯王晳同曹操注。◯张预曰：敌人舎险而居易者，必有利也。或曰敌欲人之进，故处于平易，以示利而诱我也。</small>衆树动者，来也。<small>曹操曰：斩伐树木除道，进来故动。◯梅尧臣同曹操注。◯张预曰：凡军必遣善视者登髙觇敌，若见林木动揺者，是斩木除道而来也。或曰不止除道，亦将为兵器也。若晋人伐木益兵，是也。</small>衆草多障者，疑也。<small>曹操曰：结草为障，欲使我疑也。◯杜牧曰言：敌人或营垒未成，或拔军潜去，恐我来追，或为掩袭，故结草，使往往相聚，如有人伏藏之状，使我疑而不敢进也。◯贾林曰：结草多为障蔽者，欲使我疑之于中，兵必不实，欲别为攻袭，宜审备之。◯杜佑曰：结草多障，欲使我度稠草中。多障蔽者，敌必避去，恐追及，多作障蔽使人疑有伏焉。◯张预曰：或敌欲追我，多为障蔽，设留形而遁，以避其追。或欲袭我，丛聚草木以为人屯，使我备东而击西，皆所以为疑也。</small>鸟起者，伏也。<small>曹操曰：鸟起，其上下有伏兵。◯李筌曰：藏兵曰伏。◯杜佑曰：下有伏兵往藏，触鸟而惊起也。◯张预曰：鸟适平飞，至彼忽髙起者，下有伏兵也。</small>兽骇者，覆也。<small>曹操曰：敌广陈张翼，来覆我也。◯李筌曰：不意而至曰覆。◯杜牧曰：凡敌欲覆我，必由他道，险阻林木之中，故驱起伏兽骇逸也。覆者，来袭我也。◯陈皥曰：覆者谓隐于林木之内，潜来掩我。候两军战酣，或出其左右，或出其前后，若惊骇伏兽也。◯梅尧臣曰：兽惊而奔，旁有覆。◯张预曰：凡欲掩覆人者，必由险阻草木中来，故惊起伏兽奔骇也。◯</small>尘髙而𨦣者，车来也。<small>杜牧曰：车马行疾，仍须鱼贯，故尘髙而尖。◯杜佑曰：车马行疾，尘相冲，故髙也。◯梅尧臣曰：蹄轮势重，尘必髙𨦣。◯张预曰：车马行疾而势重，又辙迹相次而进，故尘埃髙起而𨦣直也。凡军行须有探候之人在前，若见敌尘，必驰报主将。如潘党望晋尘，使骋而告是也。</small>卑而广者，徒来也。<small>杜牧曰：歩人行迟，可以并列，故尘低而阔也。◯梅尧臣曰：人歩低，轻尘必卑广。◯王晳曰：车马起尘猛，歩人则差缓也。◯张预曰：徒歩行缓而迹轻，又行列踈逺，故尘低而来。</small>散而条达者，樵采也。<small>李筌曰：烟尘之候。晋师伐齐，曵柴从之，齐人登山望而畏其衆，乃夜遁。薪来即其义也。此筌以樵采二字为薪来字。◯杜牧曰：樵采者，各随所向，故尘埃散衍条达，纵横断绝貌也。◯梅尧臣曰：樵采随处，尘必纵横。◯王晳曰：条达，纤微断续之貌。◯张预曰：分遣厮役，随处樵采，故尘埃散乱而成隧道。</small>少而往来者，营军也。<small>杜牧曰：欲立营垒，以轻兵往来为斥候，故尘少也。◯梅尧臣曰：轻兵定营，往来尘少。◯张预曰：凡分栅营者，必遣轻候四面近视其地，欲周知俭易广狭之形，故尘微而来。</small>辞卑而益备者，进也。<small>曹操曰：其使来，卑辞，使间视之，敌人增备也。◯杜牧曰：言敌人使来言辞卑逊，复增垒涂壁，若惧我者，是欲骄我，使懈怠，必来攻我也。赵奢救阏与，去邯郸三十里，增垒不进。秦间来，必善食遣之，间以报秦将。秦将果大喜曰：「阏与非赵所有矣。」奢旣遣秦间，乃倍道兼行，掩秦不备，击之，遂大破秦军也。◯梅尧臣曰：欲进者，外则卑辞，内则益备，款我也。◯张预曰：使来辞逊，敌复增备，欲骄我而后进也。田单守即墨，燕将骑劫围之。单身操版插与士卒分功，使妻妾编行伍之间，散食飨士，乃使女子乗城约降。燕大喜，又收民金千镒，令富豪遣使遗燕将，书曰：「城即降，愿无虏妻妾。」燕人益懈。乃出兵击，大破之。</small>辞强而进驱者，退也。<small>曹操曰：诡诈也。◯杜牧曰：吴王夫差北征，会晋定公于黄池。越王句践伐吴，吴晋方争长未定。吴王惧，乃合大夫而谋曰：「无会而归，与会而先晋，孰利？」王孙雒曰：「必会而先之。」吴王曰：「先之若何？」雒曰：「今夕必挑战以广民心，乃能至也。」于是吴王以带甲三万人，去晋军一里，声动天地。晋使董褐视之，吴王亲对曰：「孤之事君在今日，不得事君亦在今日。」董褐曰：「臣观吴王之色，若有大忧。吴将毒我，不可与战。」乃许先会。吴王旣会，遂还焉。◯杜佑曰：诡诈驱驰，示无所畏，是知欲退也。◯梅尧臣曰：欲退者，使旣词壮，兵又强进，胁我也。◯王晳曰：辞强示进，形欲我不虞其去也。◯张预曰：使来辞壮军又前进，欲胁我而求退也。秦行人夜戒。晋师曰：「两军之士，皆未憗也。来日请相见。」晋臾騈曰：「使者目动，而言肆，惧我也。」秦果宵遁。</small>轻车先出居其侧者，陈也。<small>曹操曰：陈兵欲战也。◯杜牧曰：出轻车先定战陈壃界也。◯贾林曰：轻车前御，欲结陈而来也。◯张预曰：轻车，战车也。出军其旁，陈兵欲战也。按鱼丽之陈，先偏后伍，言以车居前，以伍次之。然则是欲战者，车先出其侧也。</small>无约而请和者，谋也。<small>李筌曰：无质盟之约，请和者，必有谋于人。田单诈骑劫纪信，诳项羽，即其义也。◯杜牧曰：贞元三年，吐蕃首领尚结赞因侵掠河曲，遇疫疠，人马死者太半，恐不得回，乃诈与侍中马燧欵恳，因奏请盟会。燧乃盟之。时河中节度使浑瑊奏曰：「若国家勒兵境上，以谋伐为计。蕃戎请盟，亦听信之。今吐蕃无所求于国家，遽请盟会，必恐不实。」上不纳浑瑊，率衆二万屯泾州平凉县，盟坛在县西三十里。五月十三日，瑊率三千人会坛所，吐蕃果裹甲劫盟焉。◯陈皥曰：因盟相劫，不独国朝。晋楚会于宋，楚人裹甲欲袭晋。晋人知之，是以失信也。今言无约而请和，盖总论两国之师，或侵或伐，彼我皆未屈弱，而无故请和好者，此必敌人国内有忧危之事，欲为苟且暂安之计。不然，则知我有可图之势，欲使不疑，先求和好，然后乗我不备而来取也。石勒之破王浚也，先密为和好，又臣服于浚，知浚不疑，乃请修朝觐之礼。浚许之，及入，因诛浚而灭之。◯杜佑曰：未有要约而便来请和，有间谍也。◯梅尧臣曰：无约请和，必有奸谋。◯王晳曰：无故骤请和者，宜防他谋也。◯张预曰：无故请和，必有奸谋。汉髙祖欲击秦军，使郦食其持重寳啗其将贾竪，秦将果欲连和。髙祖因其怠而击之，秦师大败。又晋将李矩守荥阳，刘畅以三万人讨之。矩遣使奉牛酒请降，濳匿精兵，见其弱卒。畅大飨士卒，人皆醉饱，矩夜袭之，畅仅以身免。</small>奔走而陈兵车者，期也。<small>李筌曰：战有期，及将用，是以奔走之。◯杜牧曰：上文轻车先出居其侧者陈也，盖先出车定战场界，立旗为表，奔走赴表以为陈也。旗者，期也。与民期于下也。《周礼·大蒐》曰：「车骤徒趋，及表乃止。」是也。◯贾林曰：寻常之期，不合奔走，必有逺兵相应，有晷刻之期，必欲合势，同来攻，我宜速备之。◯梅尧臣曰：立旗为表，奔以赴列。◯王晳曰：陈而期，民将求战也。◯张预曰：立旗为表，与民期于下，故奔走以赴之。《周礼》曰：「车骤徒趋，及表乃止。」是也。</small>半进半退者，诱也。<small>李筌曰：散于前。◯杜牧曰：伪为杂乱不整之状，诱我使进也。◯梅尧臣曰：进退不一，欲以诱我。◯王晳曰：诡乱，形也。◯张预曰：诈为乱形，是诱我也。若吴子以囚徒示不整，以诱楚师之类也。</small>杖而立者，饥也。<small>李筌曰：困不能齐。◯杜牧曰：不食必困，故杖也。一本从此仗字。◯杜佑曰：𠋣仗矛戟而立者，饥之意。◯梅尧臣曰：𠋣兵而立者，足见饥弊之色。◯王晳曰：𠋣杖者，困馁之相。◯张预曰：凡人不食则困，故𠋣兵器而立。三军饮食，上下同时，故一人饥则三军皆然。</small>汲而先饮者，渴也。<small>李筌曰：汲未至，先饮者，士卒之渴。◯杜牧曰：命之汲水，未汲而先取者，渴也。覩一人三军可知也。◯梅尧臣同杜牧注。◯王晳曰：以此见其衆行驱饥渴也。◯张预曰：汲者未及归营，而先饮水，是三军渴也。</small>见利而不进者，劳也。<small>曹操曰：士卒之疲劳也。◯李筌曰：士卒难用也。◯杜佑曰：士疲倦也。敌人来见我利而不能击进者，疲劳也。◯梅尧臣曰：人其困乏，何利之趋。◯张预曰：士卒疲劳，不可使战，故虽见利，将不敢进也。</small>鸟集者，虚也。<small>李筌曰：城上有乌，师其遁也。◯杜牧曰：设留形而遁。齐与晋相持，叔向曰：「鸟乌之声乐，齐师其遁。」后周齐王宪伐髙齐，将班师，乃以栢叶为幕，烧粪壤去。髙齐视之，二日乃知其空营，追之不及。此乃设留形而遁走也。◯陈皥曰：此言敌人若去，营幕必空，禽鸟旣无畏，乃鸣集其上。楚子元伐郑，将奔，谍者告曰：「楚幕有乌。」乃止。则知其是设留形而遁也。此篇盖孙子辩敌之情伪也。◯杜佑曰：敌大作营垒示我衆，而乌集止其中者，虚也。◯梅尧臣曰：敌人旣去，营垒空虚，鸟乌无猜，来集其上。◯张预曰：凡敌潜退必存营幕，禽鸟见空，鸣集其上。楚伐郑，郑人将奔，谍告曰：「楚幕有乌。」乃止。又晋伐齐叔，向曰：「城上有乌，齐师其遁。」此乃设留形而遁也。</small>夜呼者，恐也。<small>曹操曰：军士夜呼，将不勇也。◯李筌曰：士卒怯而将懦，故惊恐相呼。◯杜牧曰：恐惧不安，故夜呼以自壮也。◯陈皥曰：十人中一人有勇，虽九人怯懦，恃一人之勇亦可自安。今军士夜呼，盖是将无勇，曹说是也。◯孟氏同陈皥注。◯张预曰：三军以将为主，将无胆勇，不能安衆，故士卒恐惧而夜呼。若晋军终夜有声是也。</small>军扰者，将不重也。<small>李筌曰：将无威重则军扰。◯杜牧曰：言进退举止，轻佻率易，无威重，军士亦扰乱也。◯陈皥曰：将法令不严，威容不重，士因以扰乱也。◯梅尧臣同陈皥注。◯张预曰：军中多惊扰者，将不持重也。张辽屯长社，夜军中忽乱，一军尽扰。辽谓左右：「勿动，是必有造变者，欲以动乱人耳。」乃令军士安坐。辽中陈而立，有顷即定，此则能持重也。◯</small>旌旗动者，乱也。<small>杜牧曰：鲁庄公败齐于长勺，曹刿请逐之，公曰若何。对曰：「视其辙乱而旗靡，故逐之。」◯杜佑曰：旌旗谬动，扺东触西，倾𠋣者乱也。◯梅尧臣曰：旌旗輙动，偃亚不次，无纪律也。◯张预曰：旌旗所以齐衆也，而动揺无定，是部伍杂乱也。</small>吏怒者，倦也。<small>杜牧曰：衆悉倦弊，故吏不畏而忿怒也。◯陈皥曰：将兴不急之役，故人人倦弊也。◯贾林曰：人困则多怒。◯梅尧臣曰：吏士倦烦，怒不畏避也。◯张预曰：政令不一则人情倦，故吏多怒也。晋楚相攻，晋禆将赵旃魏锜怒而欲败晋军，皆奉命于楚。郤克曰：「二憾往矣，弗备必败。」是也。</small>粟马肉食，军无悬缻，不返其舎者，穷宼也。<small>一云杀马肉食者，军无粮也。军无悬缻不返其舎者，穷宼也。◯李筌曰：杀其马而食肉，故曰军无粮也。不返舎者，穷迫不及灶也。◯杜牧曰：粟马言以粮榖秣马也，肉食者杀牛马飨士也。军无悬缻者，悉破之，示不复炊也，不返其舎者，昼夜结部伍也。如此皆是穷宼，必欲决一战尔。缻音府，炊器也。◯梅尧臣曰：给粮以秣乎马，杀畜以飨乎士，弃缻不复炊，暴露不返舎，是欲决战而求胜也。◯王晳曰：粟马肉食，所以为力且乆也。军无缻，不复饮食也。不返舎，无回心也。皆谓以死决战耳。敌如此者，当坚守以待其弊也。◯张预曰：捐粮榖以秣马，杀牛畜以飨士，破釜及缻，不复炊爨，暴露兵衆，不复反舎，兹穷宼也。孟明焚舟，楚军破釜之类是也。</small>谆谆翕翕，徐与人言者，失衆也。<small>曹操曰：谆谆，语貌，翕翕，失志貌。◯李筌曰：谆谆翕翕，窃语貌。士卒之心恐上，则私语而言，是失衆也。◯杜牧曰：谆谆者，乏气声促也。翕翕者，颠倒失次貌。如此者，忧在内，是自失其衆心也。◯贾林曰：谆谆，窃议貌，翕翕，不安貌，徐与人言，递相问貌。如此者，必散失部曲也。◯梅尧臣曰：谆谆吐诚恳也，翕翕旷职事也，缓言强安，恐衆离也。◯王晳曰：谆谆，语诚恳之貌，翕翕者患其上也。将失人心，则衆相与语诚恳而患其上也。◯何氏曰：两人窃语，诽议主将者也。◯张预曰：谆谆，语也。翕翕，聚也。徐，缓也。言士卒相聚私语，低缓而言，以非其上，是不得衆心也。</small>数赏者，窘也。<small>李筌曰：窘则数赏以劝进。◯杜牧曰：势力穷窘，恐衆为叛，数赏以恱之。◯孟氏曰：军实窘也。恐士卒心怠，故别行小惠也。◯梅尧臣曰：势穷，忧叛离，屡赏以恱衆。◯王晳曰：衆窘而不和裕，则数赏以恱之。◯张预曰：势窘则易离，故屡赏以抚士。</small>数罚者，困也。<small>李筌曰：困则数罚以励士。◯杜牧曰：人力困弊，不畏刑罚，故数罚以惧之。◯梅尧臣曰：人弊不堪命，屡罚以立威。◯王晳曰：衆困而不精勤，则数罚以胁之也。◯张预曰：力困则难用，故罚以畏衆。</small>先暴而后畏，其衆者不精之至也。<small>曹操曰：先轻敌，后闻其衆，则心恶之也。◯李筌曰：先轻后畏，是勇而无刚者，不精之甚也。◯杜牧曰：料敌不精之甚。◯贾林曰：敎令不能分明，士卒又非精练，如此之将，先欲强暴伐人，衆悖则惧也。至懦之极也。◯梅尧臣曰：先行乎严暴，后畏其衆离，训罚不精之极也。◯王晳曰：敌先行列暴，后畏其衆离，为将不精之甚也。◯何氏曰：寛猛相济，精于将事也。◯张预曰：先轻敌，后畏人。或曰，先刻暴御下，后畏衆叛巳，是用威行爱不精之甚，故上文以数赏数罚而言也。</small>来委谢者，欲休息也。<small>李筌曰：徐前而疾后曰委谢。◯杜牧曰：所以委质来谢，此乃势巳穷，或有他故，必欲休息也。◯贾林曰：气委而言谢者，欲求两解。◯杜佑曰：战未相伏而下意气相委谢者，欲休息也。◯梅尧臣曰：力屈欲休兵，委质以来谢。◯王晳曰：势不能乆。张预曰：以所亲爱委质来谢，是势力穷极，欲休兵息战也。</small>兵怒而相迎，乆而不合，又不相去，必谨察之。<small>曹操曰：备竒伏也。◯李筌曰：是军必有竒伏，须谨察之。◯杜牧曰：盛怒出陈，乆不交刃，复不解去，有所待也。当谨伺察之，恐有竒伏旁起也。◯孟氏曰：备有别应。◯梅尧臣曰：怒而来逆我，乆而不接战，且又不解去，必有竒伏以待我。此以上论敌情。◯张预曰：勇怒而来，旣不合战又不引退，当宻伺之，必有竒伏也。</small>

兵非益多也。<small>曹操曰：权力均。一云兵非贵益多。◯贾林曰：不贵衆击寡，所贵寡击衆。◯王晳曰：晳谓权力均足矣，不以多为益。◯张预曰：兵非增多于敌，谓权力均也。</small>惟无武进。<small>曹操曰：未见便也。◯贾林曰：武不足专进，专进则暴。◯王晳曰：不可但恃武也。当以计智，料敌而行。◯张预曰：武刚也，未能用刚武以轻进，谓未见利也。</small>足以倂力料敌，取人而巳。<small>曹操曰：厮养足也。◯李筌曰：兵衆武用力均，惟得人者胜也。◯杜牧曰：言我与敌人，兵力皆均，惟未能用武前进者，盖未得见其人也。但能于厮养之中，拣择其材，亦足并力料敌而取胜，不假求于他也。◯陈皥曰：言我兵力不多，于敌又无利便可进，不必他国乞师，但于厮养中倂力取人，亦可破敌也。◯贾林曰：虽无武勇之力而轻进，足以智谋料敌，倂力而取敌人也。◯梅尧臣曰：武，继也。兵虽不足以继进，足以并给役厮养之力，量敌而取胜也。◯王晳曰：晳谓善分合之变者，足以倂力，乗敌间，取胜人而巳。故虽厮养之辈可也。况精兵乎。曹说是也。◯张预曰：兵力旣均，又未见便，虽未足刚，进足以取人，于厮养之中，以并兵合力，察敌而取胜，不必假他兵以助巳。故《尉缭子》曰：「天下助卒，名为十万，其实不过数万。其兵来者，无不谓其将曰：无为天下先战。」此言助卒无益，不如已有兵法也。</small>夫惟无虑而易敌者，必擒于人。<small>杜牧曰：无有深谋逺虑，但恃一夫之勇，轻易不顾者，必为敌人所擒也。◯陈皥曰：惟犹独也。此言殊无逺虑，但轻敌者，必为其所擒，不独言其勇也。《左传》曰：「蜂虿有毒。」而况国乎。则小敌亦不可轻。◯王晳曰：唯不能料敌，但以武进，则必为敌所擒，明患不在于不多也。◯张预曰：不能料人，反轻敌以武进，必为人所擒也。齐晋相攻，齐侯曰：「吾姑灭此而朝食。」不介马而驰之，为晋所败，是也。</small>

卒未亲附而罚之，则不服，不服则难用也。<small>杜牧曰：恩信未洽，不可以刑罚齐之。◯梅尧臣曰：传上世德以至之恩以亲之，恩德未敷，罚则不服。故怨而难使。◯王晳曰：恩信非素浃洽于人，心未附也。◯张预曰：骤居将帅之位，恩信未加于民，而遽以刑法齐之，则怒恚而难用。故田穰苴曰：「臣素卑贱，士卒未附，百姓不信。」又伍参曰：「晋之从政者新，未能行令。」是也。</small>卒巳亲附而罚不行，则不可用也。<small>曹操曰：恩信巳洽，若无刑罚，则骄情难用也。◯梅尧臣曰：恩德旣洽，刑罚不行，则骄不可用。◯王晳曰：所谓若骄子也。◯张预曰：恩信素洽，士心巳附，刑罚寛缓，则骄不可用也。</small>故令之以文，齐之以武。<small>曹操曰：文，仁也。武，法也。◯李筌曰：文仁恩，武威罚。◯杜牧曰：晏子举司马穰苴，文能附衆，武能威敌也。◯王晳曰：吴起云：「总文武者，军之将，兼刚柔者，兵之事也。」</small>是谓必取。<small>杜牧曰：文武旣行，必也取胜。◯梅尧臣曰：令以仁恩，齐以威刑，恩威并著，则能必胜。◯张预曰：文恩以恱之，武威以肃之。畏爱相兼，故战必胜，攻必取。或问曰：《书》云：「威克厥爱，允济。爱克厥威，允罔功。」言先威也。孙武先爱，何也？曰：书之所称，仁人之兵也。王者之于民，恩德素厚，人心巳附，及其用之，惟患乎寡威也。武之所陈，战国之兵也。霸者之于民，法令素酷，人心易离，及其用之，惟患乎少恩也。</small>令素行以敎其民，则民服。<small>梅尧臣曰：素，旧也。威令旧立，敎乃听服。◯张预曰：将令素行，其民巳信。敎而用之，人人听服。</small>令不素行以敎其民，则民不服。<small>王晳曰：民不素敎，难卒为用。◯何氏曰：人旣失训，安得服敎。</small>令素行者，与衆相得也。<small>杜牧曰：素，先也。言为将，居常无事之时，须恩信威令，先著于人，然后对敌之时，行令立法，人人信伏。韩信曰：「我非素得拊循士大夫，所谓驱市人而战也。所以使之背水，令其人人自战。」以其非素受恩信威令之从也。◯陈皥曰：晋文公始入国，敎其民二年，欲用之。子犯曰：「民未知义，未安其居。」此言欲令民不苟其生也。于是出定襄王。此言示以事君之大义，入务利民，民怀生矣。又将用之，子犯曰：「民未知，信未宣其用。」于是伐原以示之信。此言在往年伐原，不贪其利而守其信，民易资者不求丰焉。此言人无贪诈也。明徵其辞。公曰：「可矣。」子犯曰：「民未知礼，未生其恭。」于是大蒐，以示之礼。及战之时，少长有礼，其可用也。此五者，敎人之本也。夫令要在先申，使人听之，不惑法，要在必行，使人守之，无轻信者也。三令五申，示人不惑也。法令简当，议在必行，然后可以与衆相得也。◯梅尧臣曰：信服巳乆，何事不从。◯王晳曰：知此者，始可言其并力胜敌矣。◯张预曰：上以信使民，民以信服上，是上下相得也。《尉缭子》曰：「令之之法，小过无更，小疑无申。」言号令一出，不可反易，自非大过大疑，则不须更改申明，所以使民信也。诸葛亮与魏军战，以寡对衆，卒有当代者，不留而遣之曰：「信不可失。」于是人人愿留，一战遂大败魏兵，是也。</small>
